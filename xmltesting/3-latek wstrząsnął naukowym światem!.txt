Powiedzieć, że świat medycyny ma przed nami więcej tajemnic, niż odkrytych kart, to nie powiedzieć nic. Pomimo rewolucji, jaka dokonuje się w tej dziedzinie na naszych oczach, lekarzom wciąż bardzo często zdarza się bezradnie rozkładać ręce. Ba. Nawet te aspekty medycyny, które - jak mogłoby się wydawać - zostały już zgłębione, nadal zaskakują ekspertów. Za przykład niech posłuży przypadek tego pochodzącego ze Stanów Zjednoczonych malca, który rewolucjonizuje właśnie przekonania lekarzy w zakresie wiedzy o ludzkim mózgu.3-letni dziś Chase Britton urodził się przedwcześnie. Zaraz po narodzinach stwierdzono u niego dysfunkcję wzroku, a kiedy skończył 12 miesięcy, lekarze podejrzewając lekkie porażenie mózgowe, przeprowadzili u niego badanie rezonansem magnetycznym. Wyniki badań zbiły specjalistów z pantałyku. Okazało się bowiem, że chłopiec nie posiada móżdżku - elementu mózgowia, który odpowiada za koordynację ruchów, utrzymywanie równowagi czy wyrażanie emocji. Wyniki pokazały też, że Chase pozbawiony jest również mostu, czyli części pnia mózgu, która kontroluje tak podstawowe funkcje, jak sen czy oddychanie.Sęk w tym, że zgodnie z dotychczasową wiedzą medyczną, chłopiec nie posiadając dwóch kluczowych dla prawidłowego funkcjonowania układu nerwowego elementów, powinien znajdować się w stanie wegetatywnym. Tymczasem młody Amerykanin systematycznie dokonuje kolejnych postępów. Jego rozwój oczywiście przebiega w tempie znacznie wolniejszym, niż u jego rówieśników, ale najtęższe głowy świata medycyny nie mają wątpliwości, że w jego wypadku progres nie powinien zachodzić w ogóle.W miejscu, w którym u każdego zdrowego człowiek znajduje się móżdżek oraz most, Chase ma płyn. Choć u młodzieńca nie odnaleziono śladów móżdżku w trakcie badań rezonansem magnetycznym, formalnie stwierdzono tylko jego niedorozwój. Medycyna nie przewiduje bowiem możliwości funkcjonowania człowieka bez tej części mózgowia. To jednak nie koniec wielkiej medycznej zagadki. Wyniki badań, które zostały przeprowadzone jeszcze w czasie, kiedy Chase znajdował się w łonie matki wykazały bowiem, że chłopiec na pewnym etapie rozwoju płodu miał móżdżek. W związku z tym pojawia się pytanie, co się z nim stało? Szczegółowe analizy nie wykazały objawów krwawienia mózgu, udaru ani uszkodzeń w żadnym innym rejonie narządu - poinformował serwis AOL.Chase Brtton uznawany jest obecnie za medyczny fenomen, którego casus ma olbrzymie znaczenie nie tylko dla jego rodziny, ale też dla przyszłości medycyny."Jest wielu inteligentnych specjalistów w całym kraju i w Europie, których umysły stanęły przed bardzo poważnym dylematem, a my nie zbliżyliśmy się ani trochę do odpowiedzi. To jest wielka tajemnica" - powiedział Adre du Plessis z Children's National Medical Center w Waszyngtonie. "To jeden z tych przypadków, który elektryzuje całą medyczną społeczność, wzbudza zainteresowanie innych badaczy i stymuluje do poszukiwania rozwiązań."
Tymczasem chłopak ma się całkiem nieźle. Bez trudu zachowuje równowagę, wcześniej nauczył się raczkować, a teraz intensywnie uczy się chodzić. Od niedawna uczęszcza także do specjalnego przedszkola, w którym wbrew prawom medycyny uczy się żyć, jak jego zdrowi rówieśnicy. Uwielbia także bawić się iPadem. "On wciąż zabiera się za nowe rzeczy i rozwija się w swoim własnym tempie" - wyznała matka malca.Z podziwu nad postępami, jakich dokonuje chłopczyk nie mogą wyjść także pracownicy ośrodka, do którego uczęszcza. "Każdego dnia jestem pod jego wrażeniem. On robi rzeczy, których zgodnie z diagnozą lekarską, nie powinien być w stanie czynić" - opowiada nauczycielka Sharon Schultz. "Nie wierzcie we wszystko, co lekarze mówią. Nie zrozumcie mnie źle - uwielbiam lekarzy, ale uważam, że oni mogą się mylić. Chase wydaje się być zdrowy i jest niezwykle inteligentny."Chase jest trzecim dzieckiem Heather i Davida Brittonów. Ich najstarszy syn ma 13 lat, a ich drugi potomek zmarł 6 tygodni po narodzinach.(rc/ac)						