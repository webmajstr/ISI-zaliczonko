A 31 stycznia 1990 r. w Moskwie miało miejsce otwarcie pierwszego lokalu znanej na całym świecie sieci McDonald's. "Cały świat" może być tutaj przesadą, bo marka ta była wcześniej znana jedynie mieszkańcom Zachodu, który od ZSRR i innych krajów, ogarniętych komunistycznym systemem totalitarnym, oddzielony był żelazną kurtyną. Ludzie, którzy przyszli na Plac Puszkina, by zakosztować - w większości przypadków, swojego pierwszego, prawdziwego hamburgera - przez lata karmieni byli propagandą na temat zgniłego Zachodu oraz wyższości gospodarek państw bloku wschodniego nad resztą świata. Jak widać na zdjęciu, nie wszyscy jej ulegali. Przez lata, za czasów PRL, jedną z głównych atrakcji w każdym dużym polskim mieście były sklepy Baltony i Peweksu, gdzie można było nabyć elektronikę, zabawki i żywność ze świata, które Polacy oraz wielu mieszkańców innych krajów, będących pod wpływem sowieckim, utożsamiała z czymś lepszym i często niedostępnym. Potem żelazna kurtyna padła, a otwieranie w kolejnych krajach restauracji McDonald's stało się jednym z symbolów zmian i znakiem otwarcia się na Zachód szaroburego świata nasiąkającego przez dekady komunistyczną propagandą.Dla wielu ludzi wydarzenia tamtych dni były świętem. Znaczna część z nich zaczęła wreszcie na własnej skórze odczuwać nadchodzącą rewolucję, która miała wpływ na różne aspekty życia. Wielu chciało w tym święcie uczestniczyć. To był wreszcie koniec lizania cukierka przez papierek. Związek Radziecki na dobre przestał istnieć w 1991 r., ale już w 1989 r. w wielu krajach bloku wschodniego nastąpiły zmiany, które niosły nadzieję ludziom zniewolonym przez totalitaryzm. Powiew tych zmian czuć było 31 stycznia 1990 r. na Placu Puszkina w Moskwie. Szacuje, że ustawiły się tam wówczas kolejki, w których stanęło ok. 30 tysięcy ludzi. Aby zjeść bułkę z kotletem, trzeba było wyczekiwać wiele godzin. W tłumie byli ci, którzy ledwo wiązali koniec z końcem i ci, którzy całkiem nieźle zaczynali sobie poczynać w nowej rzeczywistości. Ale wiek, wykształcenie, status społeczny nie miały żadnego znaczenia. Nie liczyło się nawet to, co się za chwilę zje. Ważne było gdzie. Choć ceny jak na tamte czasy były bardzo wysokie - za zestaw trzeba było zapłacić połowę dziennego wynagrodzenia - to nie odstraszały one nikogo. 
A Budynek otwartej tamtego dnia restauracji postawiono po 14 latach negocjacji. Do tej pory jest to największy lokal sieci w całej Rosji. Otwarcie pierwszego moskiewskiego McDonalda wiązało się jednak nie tylko ze zmianami w lokalnym krajobrazie. Oznaczało też rewolucję w obsłudze klienta. Pracownicy tamtego lokalu zostali starannie przeszkoleni, aby sprostać obowiązującym w firmie standardom. Ich zarobki nie były wysokie. Szacuje się, że szeregowy pracownik zarabiał realnie ok. ćwierć dolara na godzinę. Menadżer mógł liczyć na ok. 450 rubli miesięcznie - przypomniał serwis TVP Info.Po Rosji restauracje tej sieci pojawiły się w innych krajach postkomunistycznych. Szał na punkcie smaków Zachodu nie ominął również Polski. Pierwszego McDonalda w naszym kraju otwarto 17 czerwca 1992 roku w Warszawie. Restauracja powstała u zbiegu ulic Marszałkowskiej i Świętokrzyskiej. Podobnie jak w Moskwie, bar przeżył wielkie oblężenie. Aby kupić Big Maca, trzeba było wtedy wydać 25000 złotych; duże frytki kosztowały 10000 złotych; a za Coca-Colę trzeba było zapłacić 11000 złotych. Tego dnia pobity też został światowy rekord w liczbie dokonanych transakcji. Sam lokal odwiedziło wtedy 45000 osób, które złożyły 13304 zamówienia. Kilka miesięcy później padł nowy rekord sieci, tym razem w Katowicach, gdzie złożonych zostało 13600 zamówień. W 1993 roku osiągnięcie to zostało pobite podczas otwarcia kolejnego McDonalda w Moskwie. Wyczyny moskwian, warszawiaków oraz mieszkańców innych dużych miast, które nagle otworzyły się na świat, zostały udokumentowane na setkach fotografii. Do dziś stanowią one nie tylko świadectwo tamtych dni. Zarejestrowane na nich zjawisko stało się też przedmiotem badań socjologów i zostało wnikliwie zbadane z punktu widzenia kulturowego.(ao/rc)