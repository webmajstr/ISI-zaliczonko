Amerykańscy ateiści znaleźli sobie kolejną sposobność, by pokpić sobie z chrześcijan. Wykorzystując ich wiarę w powtórne przyjście Chrystusa, który ma zstąpić na Ziemię i wszystkich wiernych zabrać do nieba - postanowili wykazać się troską o zwierzaki należące do ludzi wierzących, którzy trafią do raju.Ateiści w Stanach Zjednoczonych zawiązali niedawno specjalną organizację pod nazwą "Eternal Earth-Bound Pets". Jej przedstawiciele twierdzą, że zamierzają otoczyć troską psy, koty i wszelkie zwierzęta domowe, które stracą swoich właścicieli po tym, jak na Ziemię powtórnie zstąpi Mesjasz, który wszystkich wierzących zabierze ze sobą do nieba. Niewierzący - jak sami twierdzą - drżą o los tysięcy zwierzaków, które w tej sytuacji zostaną pozbawione należytej opieki. "Ofiarowaliście swoje życie Jezusowi. Wiecie, że będziecie ocaleni. Ale kiedy nastąpi ponowne przyjście Chrystusa, co stanie się z waszymi ukochanymi zwierzakami, które tu pozostaną?" - taki komunikat widnieje na oficjalnej stronie stowarzyszenia.
Organizacja "Eternal Earth-Bound Pets" przygotowała specjalną ofertę. Dzięki niej za "jedyne" 110 dolarów, każdy właściciel psa czy kota będzie mógł wykupić specjalną polisę. Zagwarantuje ona, że zwierzak w przypadku utraty właściciela, która nastąpi po powtórnym przybyciu Jezusa, wciąż będzie miał zapewnioną dożywotnią opiekę. Warto jednak dodać, że utrata opiekuna wskutek "przejścia" do lepszego świata musiałaby nastąpić w ciągu najbliższych 10 lat. Oferta "Eternal Earth-Bound Pets" dostępna jest już w dwudziestu stanach. Dzięki wielu punktom funkcjonującym w całym kraju, zwierzęta w razie konieczności szybko trafią pod fachową opiekę. - poinformował dziennik "The Daily Telegraph". Jak zapewniają twórcy projektu, żadne z nich nie znajdzie się w schronisku dla bezdomnych zwierząt.Ateiści twierdzą, że powołując do życia stowarzyszenie, nie zamierzają z nikogo żartować. Liczą też na powodzenie swojego przedsięwzięcia. 55 procent Amerykanów wierzy bowiem w powtórne przyjście Chrystusa. 						