Australijski miliarder zamierza zbudować w Chinach replikę Titanica - luksusowego statku pasażerskiego, który sto lat temu zatonął na północnym Atlantyku. Dziewiczy rejs Titanica II planowany jest na rok 2016. "Pod względem luksusu nowy Titanic nie będzie ustępował w niczym swemu pierwowzorowi, będzie natomiast wyposażony w najnowocześniejszy sprzęt XXI wieku oraz najlepszą nawigację i systemy bezpieczeństwa" - powiedział w poniedziałek w Sydney przedsiębiorca Clive Palmer, cytowany przez agencję dpa. Biznesmen oświadczył, że podpisał już wstępne porozumienie z państwową chińską stocznią CSC Jinling Shipyard. W pierwszy rejs nowa jednostka ma udać się z Wielkiej Brytanii do Nowego Jorku - identyczną trasą jak pierwszy Titanic. "Zaprosiliśmy chińską flotę do eskortowania Titanica II" - wyjaśnił Palmer. Majątek australijskiego przedsiębiorcy szacowany jest na blisko 4 mld euro. 	Nowa wersja Titanica będzie miała wymiary takie jak pierwowzór. Dysponować ma 840 kabinami pasażerskimi rozmieszczonymi na dziewięciu pokładach. Jedynie część statku znajdująca się pod linią wody ma mieć całkowicie inną konstrukcję, pozwalającą na uniknięcie katastrofy, której uległ sto lat temu Titanic I. Titanic zatonął nad ranem 15 kwietnia 1912 roku, kilka godzin po zderzeniu z górą lodową napółnocnym Atlantyku. Statkiem podróżowało 2224 pasażerów i członków załogi, z czego 1514 zginęło.Była to największa katastrofa morska w czasach pokoju. PAP 				