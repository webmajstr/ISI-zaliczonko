Wiele społeczeństw podchodzi do kwestii UFO sceptycznie, uznając zjawiska związane z manifestacją Niezidentyfikowanych Obiektów Latających za wymysł wybujałej wyobraźni ludzi, którzy wmawiają, że ze statkami nieznanego pochodzenia mieli do czynienia. Koncepcja NOL często jest też ośmieszana lub dyskredytowana np. przez magów z Hollywood, którzy wykreowali postać małego, zielonego stworka o dużych, czarnych oczach. Nie brakuje też głosów postulujących, że ludzie, którzy odbywają bliskie spotkania trzeciego stopnia, są po prostu obłąkani. Co jednak, jeśli świadkami lądowania NOL jest 62 dzieci, które w większości nie mają dostępu do najnowszych hollywoodzkich produkcji ani nie słyszały wcześniej żadnych relacji na temat demonstracji obiektów nie z tej ziemi?Do niezwykłego wydarzenia doszło 16 września 1994 r. w małym afrykańskim miasteczku Ruwie, położonym w Zimbabwe. Incydent odnotowano w sąsiedztwie szkoły, podczas dużej przerwy, w okolicach godziny 10:15. Większość dzieci znajdowała się wówczas na placu, który przylegał do terenu szkoły. W pewnej chwili ich oczom ukazały się trzy świetliste kule, które przybliżały się do nich, aby następnie oddalić się i na chwilę zniknąć. Ostatecznie okazało się, że obiekty wylądowały w przyległym, gęsto porośniętym roślinnością, zagajniku, który przylegał do placu, na którym znajdowały się dzieci. Po kilku chwilach od lądowania - zgodnie z istniejącymi relacjami - z wehikułu wyszła czarna postać o długich, czarnych włosach i wielkich, ciemnych, przypominających piłki do gry w rugby, oczach. Istota odziana była w czarny, lśniący kombinezon, a swoją sylwetką przypominała człowieka. Była jednak niskiego wzrostu - oszacowano, że mierzyła ok. 1 m. Uczniom obserwującym tamto wydarzenie towarzyszyły różne odczucia. Niektóre oglądały całe zdarzenie z niesłabnącym zaciekawieniem, inne - najczęściej te młodsze - w popłochu uciekły do szkoły. Zadziałały obecne w ich pamięci historie na temat diabłów i wampirów, które porywają dzieci, a które stanowiły element lokalnego folkloru obecnego w przekazywanych z pokolenia na pokolenie opowieściach. Dziwna istota, której bacznie przyglądały się znajdujące się na placu Ariel School dzieci - podobnie jak świetliste kule - pojawiała się i znikała, by w końcu zbliżyć się do maluchów. Jak opisywali to później uczniowie, owa postać nie z tego świata zaczęła do nich przemawiać, ale w zupełnie niecodzienny sposób - nie poruszała bowiem ustami, wysyłając im komunikaty prawdopodobnie za pośrednictwem telepatii.W czasie, kiedy miały miejsce te wydarzenia, jedno z dzieci pobiegło do sprzedawczyni prowadzącej szkolny sklepik. Maluch poinformował ją o całym wydarzeniu. Namawiał kobietę, aby wraz z nim udała się na plac przed szkołą i na własne oczy przyjrzała się tajemniczej postaci. Kobieta uznając całą historię za głupi żart, sytuację zignorowała. Wśród świadków zajścia nie było żadnych dorosłych. W czasie, kiedy wspomniany incydent miał miejsce, grono pedagogiczne odbywało bowiem spotkanie, którego nie przerwał nawet krzyk dzieci.
O wydarzeniach, jakie miały miejsce w pobliżu jednej ze szkół w Zimbabwe, zrobiło się głośno, gdy sprawę nagłośnili rodzice. Wieść o incydencie dotarła do nich z niewielkim opóźnieniem. Wielu z nich zażądało od władz szkoły natychmiastowych wyjaśnień. Wkrótce placówką i całym zdarzeniem zaczęli interesować się ufolodzy. W rozmowach z dziećmi zauważyli oni, że ich relacje zależne były od wieku oraz od rasy. Należy nadmienić, że świadkami owego zajścia były dzieci w wieku od 5 do 12 lat i byli to uczniowie różnych narodowości. Przedstawiany w opowieściach lub na rysunkach wizerunek postaci, która ukazała się afrykańskim dzieciom, a także kształt samego wehikułu, który wylądował w pobliżu szkolnego placu, miały w większości inny charakter, niż ten, jaki zwykle szkicują dzieci, które na co dzień mają styczność z hollywoodzkimi produkcjami o kosmitach. Należy jednak podkreślić, że te, które miały wcześniej kontakt z twórczością Hollywood, traktującą na temat inwazji kosmitów, szkicowały tajemnicze obiekty oraz wizerunek samego przybysza w sposób stereotypowy.Przesłuchiwane potem dzieci wyznały, że istota przyniosła młodemu pokoleniu Afrykańczyków przesłanie o grożącym Ziemi niebezpieczeństwie, które miałoby być spowodowane przez rosnące na naszej planecie zanieczyszczenie spowodowane postępem technologicznym. Ich relacje brzmiały bardzo wiarygodnie. Władze szkoły, nauczyciele oraz rodzice uznali je za prawdziwe."Przysięgam na każdy włos, który znajduje się na mojej głowie oraz na Biblię, że mówię prawdę" - opowiadał jeden z chłopców.Wydarzenia w Zimbabwe to nie jedyny słynny incydent z UFO na kontynencie afrykańskim. Innym dość głośnym wypadkiem było spotkanie, do jakiego doszło w 2005 r., kiedy to około stu górników brało udział w bożonarodzeniowym spotkaniu, które niespodziewanie zostało przerwane przez pojawienie się na nieboskłonie grupy pomarańczowych światełek, układających się w kształt trójkąta, które po chwili się oddaliły. (ao/rc)						