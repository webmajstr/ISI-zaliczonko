O tym chłopcu usłyszymy jeszcze niejednokrotnie - zapewniają dziennikarze i naukowcy. Pochodzący ze Stanów Zjednoczonych Jacob Barnett ma 14 lat i cierpi na syndrom Aspergera (zaburzenie rozwoju mieszczące się w spektrum autyzmu). Jednocześnie uznawany jest za geniusza. Wkrótce ukończy studia, a eksperci nie mają wątpliwości, że już dziś można w nim upatrywać przyszłego laureata Nagrody Nobla.Ileż to razy słyszeliśmy o genialnych, znakomicie rozwijających się pod względem intelektualnym dzieciach, u których stwierdzono bardzo wysoki współczynnik IQ? Podobnie było kilka lat temu z Jacobem Barnettem. Gdy chłopiec miał 12 lat, okrzyknięto go drugim Albertem Einsteinem, wskazując, że jego iloraz inteligencji jest wyższy od szacowanego IQ u twórcy teorii względności. Testy wykazały, że nastolatek ma współczynnik IQ na poziomie 170.Jeszcze dwa lata temu, kiedy media zachwycały się bystrym młodzieńcem, mogło się wydawać, że to kolejny przykład dziecka, który poza umiejętnością rozwiązywania testów logicznych, nigdy nie wyróżni się niczym szczególnym. Każdego roku pojawia się przecież przynajmniej kilka programów telewizyjnych oraz artykułów o takich właśnie genialnych malcach, o których potem słuch ginie. Dziś już wiadomo, że Barnett podąża inną ścieżką, na każdym kroku udowadniając, że rzeczywiście wzniósł się ponad przeciętność. Ale początki były dla chłopca oraz jego bliskich bardzo trudne.Kiedy Jacob skończył 18 miesięcy, przestał się komunikować z otoczeniem. Gdy miał dwa lata, lekarze przekazali jego rodzicom smutną wiadomość. Stwierdzili, że malec cierpi na autyzm - według różnych diagnoz w stopniu od umiarkowanego do ciężkiego. Już wtedy specjaliści uznali, że chłopiec prawdopodobnie nigdy nie nauczy się mówić ani czytać. Powiedzieli także, że będzie miał problem ze zwykłymi, codziennymi czynnościami, np. z wiązaniem sznurowadeł w butach. Dla jego bliskich był to prawdziwy cios.Rodzice chłopca dość szybko zdecydowali się na zastosowanie terapii, która złagodziłaby objawy przypadłości. W ramach tego programu, dzieci cierpiące na autyzm mogą zajmować się tym, co je naprawdę interesuje. Szybko okazało się, że prawdziwą pasją chłopca jest matematyka i astronomia. Ciągła praca z chłopcem przyniosła zdumiewające rezultaty. Już dziś wiadomo też, że lekarze nie mieli racji. Młodzieniec wkrótce ukończy studia magisterskie na Uniwersytecie Indiany, gdzie od samego początku zachwycał swoich znacznie starszych kolegów i nauczycieli. W 2011 r. władze uczelni zastanawiały się, czy jest sens, by chłopak dalej realizował się jako student. Powstała wówczas koncepcja, zgodnie z którą nastolatek miałby zostać zatrudniony na uczelni jako naukowiec. W tej chwili Jacob myśli o studiach doktoranckich, podczas których będzie się mierzył z kolejnymi zagadnieniami z fizyki kwantowej. Co ciekawe, już teraz upatrywany jest pośród przyszłych laureatów Nagrody Nobla - poinformował serwis BBC.Chłopiec oraz jego rodzice mają świadomość, jak daleką drogę wszyscy musieli przejść, by znaleźć się na tym etapie, na jakim obecnie się znajdują.
"Nie powinienem tu w ogóle być" - powiedział w ubiegłym roku podczas konferencji technologicznej w Nowym Jorku. "Wiecie, powiedziano mi, że nie będę mógł mówić. Prawdopodobnie gdzieś tam jest terapeuta, który właśnie odchodzi od zmysłów".Chłopiec wraz ze swoimi rodzicami prowadzi organizację charytatywną Jacob's Place, w ramach której realizuje działania mające na celu zwiększenie w społeczeństwie świadomości na temat autyzmu, a także rozwiewanie mitów na temat tej choroby.Co ciekawe, borykający się z syndromem Aspergera Barnett, który tak często porównywany jest do Einsteina, uważa, że jest w stanie udowodnić, iż słynna teoria względności genialnego fizyka jest błędna(rc/ac/niewiarygodne.pl)						