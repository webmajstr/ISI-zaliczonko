Państwowe media chińskie poinformowały o ukaraniu kilkudniowym aresztem trzech osób, które rozpowszechniały nieprawdziwe informacje o pojawieniu się nowego wirusa ptasiej grypy w prowincji Guizhou na południu kraju.O wirusie H7N9, wykrytym wśród żywego drobiu na jednym z targowisk, dwie z tych osób pisały na swoich mikroblogach, szerząc postrach wśród ludności. Dostały za to po pięć dni aresztu. Trzecia osoba została ukarana dziesięcioma dniami aresztu za "czynny udział w szerzeniu plotek" o pojawieniu się groźnego wirusa.Władze chińskie poinformowały, że stwierdzono dotychczas 28 przypadków zarażenia ludzi wirusem H7N9, wszystkie we wschodnich prowincjach Chin. Dziewięć osób zmarło. Światowa Organizacja Zdrowia (WHO) uspokaja, że przypadki zarażenia się ludzi wirusem ptasiej grypy H7N9, stwierdzone w ostatnich miesiącach w Chinach, są nieliczne i nie stanowią powodu do paniki.W ramach walki z rozprzestrzenianiem się wirusa wybito kilkadziesiąt tysięcy sztuk drobiu, akilkaset osób mających bliski kontakt z zarażonymi ludźmi poddano ścisłej obserwacji. W niektórych miastach wstrzymano sprzedaż żywego drobiu.Przypuszcza się, że ludzie zarazili się wirusem H7N9 przez bezpośredni kontakt z przenoszącymi go ptakami. Nie stwierdzono przypadków przeniesienia się wirusa z człowieka na człowieka. PAP/az/ ro/ 				