Wiek XVIII nie bez powodu uznawany jest za "Wiek Stowarzyszeń". Epoka Oświecenia sprzyjała powstawaniu licznych towarzystw, których członków jednoczyły wspólne pasje: literackie bądź polityczne. W tym też okresie następuje rozwój struktur bractw wolnomularskich. Wpływy masońskie rozszerzają się, a sam ruch dla osób niewtajemniczonych staje się obiektem westchnień, gdyż przynależność do Loży Masońskiej uznawano za przejaw dobrego tonu. Pomimo ogromej liczby chętnych Bractwo przyjmowało w swoje szeregi jedynie tych, którzy odpowiadali określonym przez Lożę regułom: "Osoby dopuszczone do członkostwa loży muszą być ludźmi narodzonymi wolno, rozsądnymi i w dojrzałym wieku; nie mogą być niewolnikami ani też kobietami, ludźmi niemoralnymi lub skandalicznego prowadzenia się". Pogodzenie się z takimi ograniczeniami najtrudniej przychodziło kobietom. Dlatego też, przy uznanych męskich lożach wolnomularskich powstały loże adopcyjne. Zrzeszały one głównie należące do rodzin "Szanownych Braci" przedstawicielki płci pięknej. Loże adopcyjne zajmowały się szeroko pojętą działalnością filantropijną - wspierały finansowo rozwój kultury i sztuki. Tego typu instytucje szybko zdobyły popularność w całej Europie. Pierwsza loża adopcyjna w Polsce, "Dobroczynność", zostaje powołana do życia w Warszawie w 1780 roku, a na jej czele staje Elżbieta z Lubomirskich Potocka. Chociaż stowarzyszenie nie było zbyt liczne, zgromadziło najwybitniejsze przedstawicielki polskiej arystokracji – do loży należały m. in. Izabela Czartoryska i Terasa Potocka. Dla tych, którzy widzieli w tajnych stowarzyszeniach urozmaicenie życia salonowego i świetną zabawę, powstawały wzorowane na Bractwach Wolnomularskich – loże salonowe. Do najsłynniejszych zgromadzeń tego typu należał Zakon Mopsów i Mopsic. Założony on został w Niemczech około roku 1740, jednak szybko zdobył sobie popularność i podobne zrzeszenia powstawać zaczęły w całej Europie. 
Zakon Mopsów powstał z fascynacji gatunkiem psa - popularnym w XVIII wieku. Kontakty handlowe między Chinami i Wielka Brytanią zaowocowały pojawieniem się charakterystycznego pieska w Europie. Mopsy w krótkim czasie podbiły serca przedstawicieli wyższych sfer - stając się jednymi z najchętniej posiadanych przez arystokrację "psów do towarzystwa". Mops uważany był za symbol wierności i zaufania. Tajemniczy Zakon Mopsów i Mopsic rytuałem nawiązywał do obrządku Bractwa Wolnomularskiego. Wśród wyposażenia "Loży" nie brakowało charakterystycznego kobierca, czyli dywanu na podłodze świątyni, wyobrażającego wiodące symbole wolnomularskie. Zakon Mopsic zmienił symbolikę kobierca, umieszczając w jego centralnej części wizerunek mopsa. Masoński ołtarz zastąpiony został stolikiem, na którym w czasie spotkań układano zwierciadło, szpadę i figurę mopsa wykonaną z porcelany lub wypchanego watą jedwabiu. To nie koniec osobliwości w rytuale Zakonu Mopsów i Mopsic. Nowy członek "Bractwa" zapoznać się musiał z tajnymi gestami, które pozwoliłyby mu rozpoznać innego przedstawiciela Zakonu w sytuacjach życia codziennego. To sekretne powitanie polegało na przyciśnięciu dłonią twarzy w ten sposób, by upodobnić ją do spłaszczonego pyska mopsa. Najbardziej znanym ceremoniałem Zakonu Mopsów była czynność inicjalna, która polegała na ucałowaniu ukochanego pieska pod ogonkiem! Żeby zwyczaj nie był tak drastyczny, mops wykonany był z porcelany bądź jedwabiu. Zakon Mopsów i Mopsic największym powodzeniem cieszył się w kręgach kobiet - wyłączonych z życia Bractw Wolnomularskich. To właśnie "masonki" obrały sobie za godło mopsa, symbol wierności i oddania. Niepozorny piesek stał się nie tylko ulubieńcem salonowych bywalców, ale i obiektem kultu tajnego Zakonu. (aza/ace)