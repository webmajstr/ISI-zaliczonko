W niektórych krajach, takich jak Holandia i Belgia, niepokojąco przesuwane są granice eutanazji – alarmuje „Der Spiegel”. Tygodnik podaje przykład 43-letniej Belgijki, którą poddano czynnej eutanazji, a następnie pobrano od niej narządy do przeszczepu. Kobieta – pisze „Der Spiegel” – domagała się eutanazji rok po tym jak przeszła udar mózgu. Jej stan zdrowia się pogorszył, cierpiała m.in. z powodu zaburzeń widzenia, ale zachowała słuch, mogła się komunikować, a nawet była w stanie się poruszać. Mimo to chciała, by odebrano jej życie. I uśmiercono ją - dodaje pismo – na sali operacyjnej, gdzie natychmiast pobrano jej również organy do przeszczepów.„Nie mam wątpliwości, że w tym przypadku przekroczono dopuszczalne granice” – twierdzi w wypowiedzi dla „Der Spiegel” dr Michael de Ridder, specjalista medycyny ratunkowej w Berlinie, autor wydanej w 2010 r. książki „Wie wollen wir sterben? Ein ärztliches Plaedoyer für eine neue Sterbekultur in Zeiten der Hochleistungsmedezin" (Jak chcemy umierać? Postawa lekarza wobec nowej kultury umierania w czasach największego postępu medycyny).Jego zdaniem, niejasne są motywy takiej eutanazji, zarówno ze strony samej pacjentki, jak lekarzy. Czy cierpiała z powodu jakiś wyjątkowych dolegliwości? Czy wcześniej zaoferowano jej inną pomoc, poza rutynową rehabilitacją? Czy ktokolwiek próbował jej pomóc, zarówno przyjaciele, jak i służby medyczne?„Mam wrażenie, że domaganie się przez Belgijkę eutanazji było wołaniem o pomoc, podobnie jak czynią to samobójcy zanim podejmą próbę odebrania sobie życia” – twierdzi niemiecki specjalista. Dodaje, że w takiej sytuacji zadaniem lekarzy jest zapobiegnięciu samobójstwu, a nie odbieranie choremu życie.Przypadek Belgijki jest szczególny, gdyż jednocześnie pobrano od niej narządy do przeszczepu. "W Niemczech (podobnie jak w Polsce – PAP) przed pobraniem organów musi być jednoznacznie stwierdzona tzw. śmierć mózgowa" - podkreśla de Ridder. Na ogół jest tak, że sztucznie podtrzymywane jest krążenie krwi, serce nadal bije, a narządy wewnętrzne są ukrwione.W przypadku czynnej eutanazji – wyjaśnia specjalista - śmierć następuje poprzez zatrzymanie akcji serca i zahamowanie krążenia krwi. W takiej sytuacji nie można orzec śmierci mózgowej, bo gdyby odczekano do tego momentu, narządy nie nadawałyby się już do przeszczepu. Muszą być one pobrana zaraz po zaprzestaniu pracy serca i jak najszybciej przeszczepione, zanim dojdzie do ich niedokrwienia; taka procedura dopuszczalna jest w niektórych krajach.
Według niemieckiego lekarza, osoby, które są dawcami narządów po zatrzymaniu krążenia, nazywani „Non Heart Beating Donors”, w pewnym sensie są ponownie ożywiani (po orzeczeniu zgonu zmarły zostaje uznany za potencjalnego dawcę i rozpoczyna się wentylacja i masaż serca do czasu pobrania narządów, co powinno trwać nie dłużej niż 2,5 godziny – PAP).„Do śmierci dochodzi wtedy dopiero po pobraniu organów. Takie postępowanie pomija śmierć mózgową i etycznie jest wątliwe” – podkreśla de Ridder.„Der Spiegel” zwraca uwagę, że w jednym z sondaży w Belgii ujawniono, że już 40 proc. tamtejszych lekarzy było proszonych przez pacjentów o przeprowadzenie eutanazji. W Holandii w 2010 r. lekarze poddali eutanazji 3136 ciężko chorych – o 20 proc. więcej niż rok wcześniej.Jednocześnie rozszerzane są kryteria eutanazji. Badania w Holandii wykazały, że tamtejsi lekarze coraz częściej akceptują nie tylko pozbawienie życia ciężko chorych na raka, ale również tych, którzy cierpią z powodu demencji, a nawet głuchoty lub ślepoty.Dr de Ridder nie jest przeciwny eutanazji. Twierdzi jedynie, że życzenie chorego pozbawienia go życia może być spełnione, ale tylko wtedy, gdy nie ma wątpliwości, że jest on w pełni o tym przekonany i nikt nie wywiera na niego jakiegokolwiek wpływu.Jego zdaniem, dyskusja na ten temat jest potrzebna również w Niemczech, gdzie eutanazja jest zakazana (podobnie jak w Polsce – PAP). W sondażach od 30 do 40 proc. lekarzy niemieckich jest przeciwnych bezwzględnemu zakazowi eutanazji i opowiada się za tzw. asystowanym samobójstwem chorego.PAP/zbw/ tot/						