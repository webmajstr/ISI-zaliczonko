Media w Wielkiej Brytanii grzmią - Brytyjczycy należą do najbardziej niedouczonych narodów na świecie. Nie chodzi tu bynajmniej o braki w wiedzy z dziedzin nauk ścisłych czy dotyczących choćby historii. Brytyjczycy nie wiedzą nawet tak podstawowych rzeczy, jak to, skąd się bierze mleko. Wielu z nich uważa też, że jajka rosną na polu!Który naród na świecie - pytając kolokwialnie - należy uznać za najgłupszy? Rywalizacja na tym polu jest ogromna. Ale gdyby wsłuchać się w opinie internautów, okazałoby się, że na prowadzenie delikatnie wysuwają się Amerykanie, którzy mają wielki problem np. z geografią i - zgodnie ze stereotypami - świata poza czubkiem własnego nosa nie widzą. Zdaniem prasy na Wyspach, Brytyjczycy mają jednak szansę na zdetronizowanie dotychczasowych nieoficjalnych liderów.Opublikowane właśnie w Wielkiej Brytanii wyniki badań są alarmujące. Na ich podstawie można uznać, że stan wiedzy obywateli tego państwa jest skandalicznie niski. Wśród populacji w wieku od 16 do 23 lat tylko mniej niż połowa osób wie, że masło jest produktem, który pochodzi od krów mlecznych. Co trzeci badany nie wie też, że jajka znoszą kury -poinformował dziennik "Daily Mail".To jednak nie koniec szokujących danych. Aż 10 procent Brytyjczyków we wspomnianym przedziale wiekowym nie wie, skąd pochodzi mleko - 7 procent z nich uznało, że robi się je ze zboża. Z upraw zbożowych - w opinii części ankietowanych - pochodzi także dżem i marmolada. Wegetarianizm po brytyjskuCo gorsza, nie brakuje młodych ludzi, którzy sądzą, że także bekon jest produktem pochodzenia roślinnego. Aż osiem procent badanych było przekonanych, że robi się go z pszenicy, a kolejne dwa procent myślało, że boczek produkuje się z kukurydzy. Taki sam problem był ze stekiem. W tym wypadku aż dwanaście procent pytanych stwierdziło, że robi się go z pszenicy lub kukurydzy.
Pytania w ankiecie przeprowadzonej przez Linking Environment and Farming dotyczyły głównie wiedzy o produktach żywnościowych, które najczęściej trafiają na stoły mieszkańców Wysp. "Często słyszymy doniesienia, że świadomość konsumentów na temat produktów żywnościowych cały czas się obniża. Ale dopiero nowe badania pokazują, jak bardzo zła staje się ta sytuacja" - powiedziała Caroline Drummond z Linking Environment and Farming. "Trzy na dziesięć osób, które urodziły się w latach 90., nie odwiedziły gospodarstwa rolnego przez więcej niż 10 lat. O ile odwiedziły je kiedykolwiek".Komentatorzy zastanawiają się teraz, jak bardzo zatrważający jest poziom ignorancji młodych ludzi w innych dziedzinach.(rce/ace)						