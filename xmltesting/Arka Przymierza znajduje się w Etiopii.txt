W ubiegłym tygodniu świat obiegła wiadomość, że słynna Arka Przymierza, w której lud Izraela miał przechowywać kamienne tablice z zapisanym Dekalogiem, ukryta jest w jednej z etiopskich świątyń. Informację taką ujawnił po spotkaniu z papieżem Abuna Pauolos - przywódca Kościoła etiopskiego, który zapowiedział, że wkrótce Arka Przymierza zostanie wystawiona na widok publiczny. Skrzynia - zgodnie ze słowami Pauolosa - miała znajdować się od wielu stuleci w miejscowości Aksum."Wkrótce świat będzie mógł podziwiać opisywaną w Biblii Arkę Przymierza - pojemnik, w którym były przechowywane dostarczone Mojżeszowi tablice z boskim prawem, a który znajdował się w centrum poszukiwań i badań przez wiele stuleci." - powiedział Pauolos dla agencji informacyjnej Adnkronos.Informacja ta zelektryzowała miliony wiernych na całym świecie. Wielu z nich wyruszyło w kierunku miejscowości Aksum. Kiedy miało dojść do prezentacji - Pauolos zdementował wcześniejsze doniesienia i powiedział że nie pokaże arki światu. "Nie, Arka Przymierza nie zostanie pokazana. Nikt nie może jej dotknąć. Jeśli tak by się stało, Bóg by was ukarał." - powiedział patriarcha Kościoła etiopskiego rozczarowanym wiernym.
Pauolos stwierdził ponadto, że jego wcześniejsze słowa o zamiarze ujawnienia arki zostały niewłaściwie zrozumiane. "Jestem tutaj, by powiedzieć, co widziałem, co wiem i mogę o tym zaświadczyć. Nie mówiłem jednak, że arka zostanie pokazana światu." - sprostował wcześniejsze informacje Pauolos.Serwis "Ethiopian Review" podał, że Abuna Pauolos poza wyjaśnieniem powstałych nieporozumień, poinformował także o zamiarze budowy muzeum, do którego trafiałyby skarby i drogocenne pamiątki. Niewykluczone, że do zbiorów muzeum, które powstać ma w ciągu najbliższych dwóch lat, trafiłaby także Arka przymierza. O tym, czy tak się stanie zadecydować musi jednak Święty Synod - najwyższy organ w Kościele etiopskim.