Koszt oczyszczenia skażonego radioaktywnie terenu likwidowanej elektrowni atomowej Sellafield na północy Anglii przekroczy 70 mld funtów szterlingów (ok. 350 mld PLN) -poinformowała w opublikowanym we wtorek raporcie komisja finansów publicznych Izby Gmin.W 2008 roku kontrakt na likwidację przestarzałej elektrowni, działającej od lat 50., jednej znajwiększych w Europie, uzyskało konsorcjum NMP (The Nuclear Management Partners). W październiku ub.r. rządowa agencja odpowiedzialna za likwidację elektrowni nuklearnych NDA (Nuclear Decommissioning Authority), będąca właścicielem Sellafield, przedłużyła go na dalsze pięć lat.Pierwotny kosztorys znacznie przekroczono, doszło też do opóźnień. Komisja finansów publicznych zażądała odebrania kontraktu konsorcjum NMP, o ile w krótkim czasie nie będzie mogło wykazać się zadowalającym postępem prac.Raport komisji uwypukla m.in. zaniedbania w oczyszczaniu wielkiego silosu, w którym składowano radioaktywne odpady. Zakładany wcześniej na 2017 rok termin zakończenia prac przesunięto na 2023 rok. W 2012 roku zarząd NMP został negatywnie oceniony w raporcie Narodowego Biura Audytu (odpowiednik NIK w Polsce). W 2013 r. konsorcjum skrytykowano za przyznanie premii dla zarządu w wys. 6,6 mln funtów i za nieuzasadnione wydatki (w tym 714 funtów za taksówkę, która przewiozła kota należącego do jednej z osób z kierownictwa). Według "Timesa" nowe sygnały, że konsorcjum nie radzi sobie z powierzonymi zadaniami, stawiają w niekorzystnym świetle NDA. Agencja będzie musiała uzasadnić, dlaczego przedłużyła umowę z NMP zamiast ogłosić publiczny przetarg lub przejąć odpowiedzialność za odkażenie terenu. PAP/asw/ az/ mc/