Naukowcy nie mają wątpliwości - w wielu krajach na świecie, w przeciągu najbliższych lat, jakiekolwiek związki wyznaniowe stracą rację bytu. Przeprowadzone ostatnio badania jasno wykazały, że mieszkańcy w wielu zakątkach globu coraz częściej odwracają się od religii. Amerykańscy naukowcy przeprowadzili badania, które miały wyjaśnić, jakie motywy kierują ludźmi, którzy zerwali z dotychczasowym światopoglądem. Wyniki okazały się dość zaskakujące.Rezultaty badań, które zaprezentowano niedawno w trakcie spotkania American Physical Society w Dallas uwzględniają tendencje, które w ostatnich dziesięcioleciach zaobserwowano w Australii, Austrii, Czechach, Finlandii, Irlandii, Holandii, Nowej Zelandii oraz Szwajcarii. We wszystkich wymienionych krajach dynamicznie wzrasta liczba osób, które deklarują, że nie są związane z żadnych związkiem wyznaniowym - poinformował serwis BBC. Naukowcy próbując odnaleźć klucz odpowiedzialny za obowiązujący tam stan rzeczy, doszli do niezwykłych wniosków. Okazało się, że w państwach, w których maleje liczba ludzi związanych z jakimkolwiek kultem, środowisko bezwyznaniowców zaczyna być postrzegane jako bardziej atrakcyjne również dla tych, którzy wciąż do jakiegoś ugrupowania religijnego należą. "Zasada jest bardzo prosta" - tłumaczy Richard Wiener z Research Corporation for Science Advancement. "Zakłada, że grupa społeczna, która posiada więcej członków, zaczyna wydawać się bardziej atrakcyjna i pociągająca".Zdaniem naukowców, trend polegający na odchodzeniu od religii, który zarysowuje się w wielu społeczeństwach można porównać do wymierania języków. Tutaj - zdaniem ekspertów - zachodzi podobna analogia. "Np. w Peru większą użyteczność i lepszy status ma język hiszpański, niż język keczua. I podobnie w przypadku religii - przynależność do jakiejś religii lub jej brak wiąże się z jakimś rodzajem statusu i użyteczności" - stwierdził Wiener.
Badania pokazały, że dynamika ludzi odchodzących od jakiejkolwiek religii wzrasta w sposób nielinearny. W Holandii liczba ludzi, którzy twierdzą, że nie są powiązani z żadną religią wynosi w tej chwili 40 procent. W Czechach ten odsetek jest jeszcze większy i wynosi aż 60 procent.Jeszcze większe zdumienie ogarnęło naukowców, kiedy podobne kryteria badawcze zastosowali wobec różnych społeczeństw na całym świecie. Okazało się, że podobne zachowania kierują ludźmi w różnych zakątkach globu. Im więcej ludzi w określonej społeczności zaczyna deklarować odejście od kościoła, tym bardziej zauważalna jest dynamika wzrostu ludzi "rezygnujących" z religii.Wyniki badań przeprowadzonych przez amerykańskich specjalistów - o ile uznamy je za prawdziwe - znów nie najlepiej świadczą o kondycji człowieka. Jedynym trafnym sformułowaniem opisującym motywację i zachowania członków poszczególnych społeczności, w przypadku trafności diagnozy naukowców, mogłyby wówczas stanowić słowa, które znalazły się w powieści Waldemara Łysiaka "Statek". "Jeśli większość ma rację - jedzmy gówno... - Miliony much nie mogą się mylić." Ale cóż, z modą zwykle jest tak, że przemija.(rc/ac)