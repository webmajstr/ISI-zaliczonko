Był odpowiedzialny za powstanie obozu koncentracyjnego Stutthof i masowe egzekucje Polaków. Albert Forster, zwany gdańskim Führerem, w 1939 roku ogłosił się "głową państwa gdańskiego". Jak wyglądało jego życie po życiu?W 1930 roku Hitler przysłał go do Wolnego Miasta Gdańska. Forster, młody, bezwzględny działacz partyjny, szybko doprowadził do przejęcia władzy w mieście przez faszystów, z czasem przejął kontrolę nad polityką rządową w Wolnym Mieście Gdańsku. Bez skrupułów łamał postanowienia traktatu wersalskiego i konstytucję w Wolnym Mieście Gdańsku. Regularnie dozbrajał oddziały SA i SS i jeszcze przed wojną decydował o akcjach mających na celu prześladowanie mieszkających tu Polaków i Żydów.W rzymskokatolickim kościele św. Andrzeja Boboli w gdańskim Wrzeszczu 11 maja 1934 r. Forster wziął ślub. Zorganizowana ze sporym rozmachem uroczystość odbyła się w tym miejscu, ponieważ jego wybranka, Gertruda Deetz mieszkała na terenie lokalnej parafii. Na ślub przybyła elita gdańskiej NSDAP, a także zastępca führera Rudolf Hess. Trzy dni wcześniej w Berlinie para wzięła ślub cywilny. Świadkiem był sam Adolf Hitler. Bawarczyk u swojego szefa miał specjalne względy. Hitler podarował mu wybudowany według swojego planu dworek myśliwski, usytuowany w Sobieszewie. Właśnie w istniejącej do dziś "Forsterówce" zapadać miały decyzje m.in. o ataku na Westerplatte. Właściciel willi brał udział w montowaniu paktu Ribbentrop-Mołotow, spotkał się wówczas z Józefem Stalinem, z którym podobno mówili sobie po imieniu.Tuż przed II wojną światową został mianowany namiestnikiem Rzeszy prowincji Gdańsk-Prusy Zachodnie. W 1939 r. ogłosił się "głową państwa gdańskiego". Szybko dał się poznać ze swojej bezwzględności. W przemówieniu do volksdeutschów wygłoszonym w 17 października 1939 w Wejherowie powiedział: "Musimy tych zawszonych Polaków wytępić począwszy od kołyski (...) w ręce wasze oddaję los Polaków, możecie z nimi robić, co chcecie!". Bezpośrednio odpowiadał za masowe wysiedlenia, prześladowania, zbrodnie w lasach Piaśnicy i Szpęgawska, gdzie zginęło kilkanaście tysięcy osób. Odpowiadał też za masowe wysiedlenia Polaków, aresztowania, egzekucje. 
Od 3 września 1939 r. Forster przygotowywał obóz zagłady KL Stutthof, który systematycznie rozbudowywał. Dzięki jego staraniom w 1941 r. obóz został przemianowany z "obozu pracy" na obóz koncentracyjny. W tej nazistowskiej fabryce śmierci życie straciło ponad 65 tys. ludzi, wielu polskich intelektualistów, działaczy politycznych, nauczycieli, urzędników, lekarzy, prawników z Gdańska i Pomorza, których aresztowanie planowano w momencie wybuchu wojny. Był to jeden z elementów planowanej przez Niemców "czystki etnicznej" na Pomorzu, które miało się stać rdzennymi terenami niemieckimi.W 1945 roku, w ostatnich tygodniach wojny, Forster zaledwie z bagażem podręcznym uciekł motorówką z Gdańska do Niemiec. Rok późnej został zatrzymany przez Brytyjczyków. Po wydaniu Polsce został postawiony przed Najwyższy Trybunał Narodowy i uznany za zbrodniarza wojennego. Od 4 do 29 kwietnia 1948 r. miał miejsce jego proces. Nie brakuje głosów, że był upozorowany i ustawiony, a odbywał się tylko na użytek polskiej opinii publicznej, która pamiętała jego zbrodnie. Skazany został na karę śmierci. Przez lata więziony był w gdańskim więzieniu przy ul. Kurkowej. Świadkowie mówią, że stalinowskie władze stworzyły zbrodniarzowi wspaniałe warunki. Kat Pomorza otrzymał pojedynczą celę, usługiwali mu wysokiej rangi ubowcy, mógł uczyć się języków (intensywnie uczył się polskiego i rosyjskiego), nawet opuszczać więzienie. Mówiło się, że jeździł w tym czasie do Moskwy.Źródła podają, że wyrok na nim wykonano 28 lutego 1952 roku w więzieniu na warszawskim Mokotowie. Forster miał mieć wtedy niespełna 50 lat. Jednak data i okoliczności jego śmierci nie są do końca jasne. Są tacy, także historycy, którzy te wiadomości poddają w wątpliwość twierdząc, że nie ma pewności, czy kara śmierci została wykonana, czy też Forsterowi pozwolono żyć pod zmienioną tożsamością. Był skarbonką wiedzy o całym aparacie niemieckim. Najprawdopodobniej wiedział, gdzie znajdują się cenne dary ze skarbca bazyliki Mariackiej, i gdzie została ukryta Bursztynowa Komnata. Czy ta bezcenna wiedza mogła go ocalić? A może chronił go dawny znajomy Stalin? Jedna z wersji mówi, że zbrodniarz w spokoju dożył sędziwego wieku w Rosji. To tylko niektóre z przypuszczeń dotyczących zbrodniarza wojennego, który najprawdopodobniej przeżył własną śmierć.Jeden ze świadków z Niemiec twierdził, że cenne archiwum Forstera mogło zostać ukryte w niedostępnym dziś, podziemnym korytarzu na terenie gdańskich Fortów. To XIX-wieczny kompleks murowanych, częściowo ukrytych w ziemi schronów, strzelnic i umocnień.W jednym z podziemnych tuneli w obrębie Fortów, miały być ukryte skrzynie z archiwaliami, osobistym depozytem nazisty i być może z najcenniejszymi skarbami, jakie podczas wojny zniknęły z bazyliki Mariackiej. Czy są tam rzeczywiście? Poszukiwacze od kilku lat próbują odpowiedzieć na to pytanie.ml/ac/niewiarygodne.pl						