Europejskie Obserwatorium Południowe (ESO) zaprezentowało olbrzymie zdjęcie centrum Drogi Mlecznej. Obraz złożony z fotografii uzyskanych za pomocą teleskopu VISTA ma prawie dziewięć gigapikseli. 						 Użytkownicy typowych cyfrowych aparatów fotograficznych mają do czynienia zwykle ze zdjęciami złożonymi z kilku lub kilkunastu milionów pikseli (megapikseli). Astronomowie z Europejskiego Obserwatorium Południowego (ESO) opracowali fotografię, która ma ich tysiąc razy więcej – prawie dziewięć miliardów (dziewięć gigapikseli). Gdyby zdjęcie to wydrukować w rozdzielczości typowej książki, to miałoby 9 metrów długości oraz 7 metrów wysokości. W pikselach liczy sobie 108200 na 81500 punktów. Dla uzyskania końcowego efektu złożono ze sobą tysiące pojedynczych ekspozycji. Obraz pokrywa około 315 stopni kwadratowych nieba, co stanowi nieco mniej niż 1 proc. całego nieba. Obserwacje przeprowadzono w trzech różnych filtrach w zakresie podczerwieni. Utworzony na podstawie zdjęcia katalog zawiera około 173 miliony obiektów, z których około 84 miliony zostały zidentyfikowane jako gwiazdy. Pozostałe obiekty to galaktyki oraz obiekty zbyt słabe do poprawnej identyfikacji, albo pokrywające się z sąsiednimi. Teleskop VISTA, którym przeprowadzono obserwacje, ma zwierciadło główne o średnicy 4,1 metra. Pracuje w Obserwatorium ESO Paranal w Chile i jest dedykowany wykonywaniu przeglądów nieba w zakresie podczerwonym. Wśród prowadzonych na teleskopie VISTA projektów obserwacyjnych jest VVV (VISTA Variables in the Via Lactea). To właśnie dane uzyskane w jego ramach posłużyły do utworzenia dziewięciogigapikselowego obrazu centralnych części Drogi Mlecznej. To jedno z największych zdjęć astronomicznych utworzonych kiedykolwiek. Na stronie internetowej ESO dostępne jest narzędzie do przeglądania całej fotografii, z możliwością powiększania i zmniejszania widoku. Bezpośredni adres to: http://www.eso.org/public/images/eso1242a/zoomable/ PAP/cza/ krf/dm 				