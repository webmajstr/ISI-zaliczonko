Ma wielkość obiektu, który w 1908 r. spowodował tzw. katastrofę tunguską i z dużą prędkością zbliża się do naszej planety. Zdaniem ekspertów, istnieje realne zagrożenie, że obiekt o kryptonimie 2012 DA14 uderzy w Ziemię. Jeśli tak właśnie by się stało, katastrofa nastąpiłaby już 15 lutego 2013 r.!O odkryciu obiektu zagrażającego bezpieczeństwu Błękitnej Planety poinformowali m.in. specjaliści z NASA. Wstępne obliczenia wykazały, że asteroida powinna minąć nas w odległości zaledwie ok. 27 tysięcy kilometrów. Gdyby coś jednak poszło nie tak, jak naukowcy założyli wcześniej, należy się liczyć z dużym ryzykiem wystąpienia kolizji. Już teraz zapowiedziano, że w najbliższym czasie prowadzone będą kolejne badania, które albo nas uspokoją, albo wzmogą poczucie niebezpieczeństwa. W ramach analiz, badacze będą próbowali ustalić dokładny rozmiar asteroidy oraz wyznaczyć precyzyjny tor jej lotu.Obiekt został odkryty przez specjalistów z hiszpańskiego ośrodka badawczego Observatorio Astronomico de La Sagra. Z dotychczasowych ustaleń wynika, że może on mieć od 40 do 95 metrów średnicy. Pochodzi prawdopodobnie z grupy Apolla - zbioru planetoid, które znajdują się blisko Ziemi, stanowiąc bezpośrednie zagrożenie dla bezpieczeństwa naszej planety - poinformowała agencja RIA Novosti.
Naukowcy wskazują, że 2012 DA14, pod względem wielkości, należy do tej samej klasy obiektów, do której należy zaliczyć także słynny meteoryt, który 114 lat temu spowodował spustoszenie w środkowej części Syberii. Szacuje się, że w wyniku katastrofy tunguskiej, do której doszło na początku XX w., powalonych zostało 80 milionów drzew, a siła samej eksplozji wyniosła 15 megaton. Świadkowie tamtych wydarzeń mówili o jasnym świetle i potężnej fali uderzeniowej. Według niektórych relacji, widowisko, które towarzyszyło katastrofie, dostrzec można było z odległości ponad 600 kilometrów. Na szczęście nie stwierdzono wtedy ofiar śmiertelnych.W tym samym czasie, kiedy rozgorzała dyskusja na temat asteroidy 2012 DA14, podniesiona została też kwestia jeszcze jednego ciała niebieskiego. Obiekt, który identyfikowany jest przez ośrodki badawcze jako 2011 AG5, ma ok. 140 metrów średnicy. Wg specjalistów, mógłby on uderzyć w Ziemię w 2040 r. To właśnie ten odkryty na początku 2011 r. obiekt spędza dziś sen z oczu wielu ekspertom. Część z nich postuluje, by już teraz rozpocząć dyskusję na temat niebezpieczeństwa, jakie 2011 AG5 może stanowić dla naszego globu - poinformował serwis space.com."2011 AG5 jest obiektem, który ma w tej chwili największą szansę, by zderzyć się z Ziemią" - powiedział Detlef Koschny z Europejskiej Agencji Kosmicznej.(rc/ac)						