Dyktator III Rzeszy od blisko 80 lat przeraża i fascynuje. Obraz Hitlera, jaki wytworzył się w wyobraźni milionów ludzi, często ma niewiele wspólnego z rzeczywistością. Bywa zlepkiem popkulturowych klisz oraz tez lansowanych przez nazistowską propagandę. Jakimi mitami obrosła postać najokrutniejszego z dyktatorów?   Hitler był Niemcem. To oczywiste. Był przecież przywódcą III Rzeszy Niemieckiej, twórcą ideologii uznającej niemiecki naród za rasę panów, a z kronik filmowych przemawia do nas w języku Goethego. W tym twierdzeniu kryje się sporo prawdy, jednak po bliższym przyjrzeniu się życiorysowi führera, nawet co do tak oczywistego faktu można nabrać wątpliwości. Choć Hitler szczerze i całym sercem uważał się za Niemca, przez większość życia nie był ani poddanym Cesarza Niemieckiego, ani obywatelem Republiki Weimarskiej. Urodził się na terenie Austro-Węgier: rodzinne Brunau-am-Inn leży tuż za obecną granicą austriacko-niemiecką. Swoją "oficjalną" ojczyznę uważał jednak za twór zdegenerowany, słaby i niezdolny do dalszego funkcjonowania, jako że w C.K. monarchii ilościowo dominowali niżsi rasowo Słowianie i Węgrzy. Dlatego w czasie pierwszej wojny światowej zaciągnął się do niemieckiego, a nie austriackiego wojska. Po latach niektórzy politycy wciąż będą wypominać mu obce pochodzenie - np. kanclerz, prusak Paul von Hindenburg zwykł określać Hitlera mianem "czeskiego kaprala". Najciekawszym i mało znanym faktem jest jednak to, że przez dłuższy czas autor "Mein Kampf" nie posiadał jakiegokolwiek obywatelstwa! Los bezpaństwowca, na jaki niebawem skaże setki tysięcy uciekających przed wojną europejczyków, poznał na własne życzenie. W roku 1925 zrzekł się austriackiego paszportu, a upragnione niemieckie obywatelstwo uzyskał dopiero siedem lat później.    Porównanie przywódcy III Rzeszy z lansowanym w nazistowskiej propagandzie wzorcem przedstawiciela rasy aryjskiej od samego początku budziło u wielu uśmiech politowania. Średniego wzrostu brunet, o nieco cherlawej sylwetce i z wyłupiastymi oczyma nie przystawał do płowowłosego, niebieskookiego, umięśnionego niczym atleta, narodowosocjalistycznego ideału. Niepozorny i "niearyjski" wygląd, a także skrajne, antysemickie poglądy zaczęły przykuwać uwagę nie tylko szyderców, ale i przeciwników politycznych. Czy drzewo genealogiczne Adolfa Hitlera kryło jakąś wstydliwą tajemnicę?Nienawiść do Żydów jest próbą ukrycia własnego prawdziwego pochodzenia - tak brzmi jedna z popularnych hipotez. Wodą na młyn podobnych spekulacji okazało się powojenne zeznanie Hansa Franka, który potwierdził plotkę, że Hitler miał żydowskich przodków. Jego zdaniem dziadkiem führera miał być żydowski kupiec Leopold Frankenberger, który zatrudnił, a potem uwiódł jego babkę-służącą. Szczegółowe powojenne badania nie potwierdziły jednak tej hipotezy. Nazwisko Frankenberg nie występuje w księgach miejskich Grazu, babkę führera zatrudniał za to niejaki Frankenreiter - możliwe, że to jego nazwisko zostało przypadkiem lub celowo zniekształcone. Frankenreiter był jednak stuprocentowym chrześcijaninem.
Badania genetyczne, jakie przeprowadzono niedawno na żyjących, dalekich krewnych Hitlera, posłużyły do zweryfikowania przypuszczeń dotyczących pochodzenia dyktatora. Ale i tu wyniki nie okazały się wiążące. W genomie rodu odkryto tzw. haplogrupę E1b1b, rzadką wśród mieszkańców Europy Zachodniej, popularną zaś wśród Żydów aszkenazyjskich, sefaradyjskich i... koczowniczych plemion północnej Afryki. Czy Hitler miał dalekiego, afrykańskiego przodka? To dość ciekawa hipoteza, ale nigdy nie będzie w tej kwestii stuprocentowej pewności.  Gdyby nie oblane egzaminy do wiedeńskiej Akademii Sztuk Pięknych, historia świata potoczyłaby się zupełnie inaczej - myśli zapewne niejeden znawca biografii wodza III Rzeszy. Dla samego Hitlera kilkukrotne odrzucenie jego rysunków przez komisję egzaminacyjną oznaczało tragiczny zwrot w życiorysie. Pieniądze, które podarowała mu ciotka, właśnie się skończyły, a on wylądował na ulicy - następne cztery lata spędził w przytułku dla bezdomnych. Odnalezione po latach szkice, które zaprezentował Akademii, dziś oceniane są jako przeciętne. Młody Hitler najsłabiej radził sobie z rysowaniem postaci i twarzy, nieco lepiej szło mu szkicowanie budynków. Przyczyną tego było zapewne fakt, że przez pewien czas utrzymywał się z ulicznej sprzedaży - często kopiowanych z pocztówek - pejzaży Wiednia własnego pędzla. To wszystko nie oznacza jednak, że Adolf Hitler był plastycznym beztalenciem: jego artystyczne zdolności przyniosły niespodziewane rezultaty w dziedzinach, które dziś określilibyśmy mianem 'designu'. Pierwszym, dziś budzącym grozę, jest zaprojektowany przez niego symbol partii nazistowskiej - czarna swastyka w białym kole na czerwonym tle. Patrząc na ów znak chłodnym okiem, należy docenić walory projektu - prostotę symbolu i bogactwo odniesień, jakie ze sobą niesie. "Czerwone tło to symbol społecznego charakteru naszego ruchu, białe koło - jego nacjonalistycznej ideologii, czarna swastyka zaś oznacza walkę o zwycięstwo aryjskiej rasy" - tak w Mein Kampf opisał swoje dzieło sam autor. Nic dodać, nic ująć: ideologia NSDAP streszczona w jednym, hipnotyzującym masy obrazie. Drugim projektem, który przeżył swojego twórcę i tym razem zdobył serca milionów ludzi, był... Volkswagen Garbus. Führer miał naszkicować przypominające żuka autko na serwetce i przekazać swój "projekt" Ferdynandowi Porsche. Konstruktorowi nie pozostało nic innego, jak przyklasnąć pomysłowi wodza. I wojna światowa, do której Niemcy przystępowały pełne entuzjazmu i wiary w szybkie zwycięstwo, już po kilku miesiącach zamieniła się w krwawą rzeź w okopach. Hitler, który przed przymusowym poborem do armii Austro-Węgier uciekł do Monachium, w przypływie patriotycznego uniesienia zaciągnął się do 6. Rezerwowego Bawarskiego Pułku Piechoty, z którym wziął udział w walkach w Belgii i Francji. W swoim oddziale służył jako goniec, przenosząc meldunki z linii frontu na tyły. Nie było to niebezpieczne zadanie: podczas gdy w walkach pod Ypres przez trzy tygodnie jego kompania straciła 200 z 250 żołnierzy, Hitlerowi udało się dożyć końca wojny. Został jednak dwukrotnie ranny - w 1917 roku, daleko za linią własnych okopów zbłąkany szrapnel ranił go w pachwinę, a kilka tygodni przed zakończeniem działań wojennych stał się ofiarą ataku gazowego i na pewien czas utracił wzrok. 
Za służbę dwukrotnie otrzymywał jednak Żelazny Krzyż - w 1914 i 1918 roku. Odznaczenie to było jednak rozdawane hojną ręką przez oficerów - w czasie wojny medali drugiej klasy przyznano aż 5 milionów, pierwszej zaś ponad 200 tysięcy razy. Co ciekawe, bardzo często otrzymywali je gońcy, którzy jak Hitler mieli częsty kontakt z dowódcami wyższych rang. Poza tym jednak kadra oficerska nie ceniła umiejętności wojskowych przyszłego głównodowodzącego niemieckiej armii. W ciągu czterech lat służby awansowano go tylko raz i wojnę zakończył w stopniu kaprala.  "Na początku swojej kariery Hitler nie miał nic, poza swoim głosem... to był jedyny instrument jego władzy" - pisał o wodzu III Rzeszy brytyjski historyk, Hugh Trevor-Roper. Do dziś zdolności oratorskie führera budzą skrzętnie ukrywaną zazdrość wielu polityków. Niewątpliwie był wielkim i bardzo konsekwentnym mówcą, który wciąż używał tych samych, retorycznych figur: motywów wspólnego wroga, kozła ofiarnego i czarno-białej wizji świata. Powtarzał swoje tezy prawie w nieskończoność, bez skrępowania posługując się kłamstwem, pogardą oraz manipulacją. Przemówienia - podstawowy oręż w swoim arsenale - potrafił przerabiać nawet sześć razy, zanim osiągnął zamierzony efekt. Jego ogromnym atutem była też niesamowita pamięć - bez trudu uczył się swoich mów, przez co wyglądały na wygłaszane z pasją i tworzone na bieżąco. Pozy, gesty i grymasy długo ćwiczył przed lustrem, uwieczniany na kliszy (by lepiej wychwycić błędy) przez swojego fotografa Heinricha Hoffmana. Wzorami dla niego byli aktorzy kina niemego, naśladował też występy bawarskiego komika Białego Ferdla, notabene sympatyka partii nazistowskiej i zajadłego antysemity, którego zauważył na początku swojej kariery politycznej w piwiarniach Monachium. Ale czy Hitler był urodzonym mówcą? Trudno powiedzieć, miał bowiem ogromną liczbę okazji do szlifowania swoich umiejętności - w karierze wygłosił ponad 5 tys. przemówień. Atutem, bez którego nie udało mu się wiele osiągnąć, była barwa głosu, który z miękkiego barytonu w toku oracji przechodził w przeszywające, wysokie i pełne wściekłości vibrato.     Co ciekawe, rzeźnik Europy w propagandzie Josefa Goebbelsa przedstawiany był jako brzydzący się okrucieństwem wobec żywych stworzeń jarosz. Ponoć na widok zabijanego zwierzęcia führer zakrywał oczy i odwracał głowę, był też gorącym zwolennikiem ustawodawstwa dotyczącego ochrony zwierząt. Czy jednak można nazwać go wegetarianinem? Przesłuchiwana przez Amerykanów siostra Hitlera twierdziła, że zaczął on unikać mięsa we wczesnej młodości nie ze względu na ideologię, a chory żołądek. Istnieją też ciekawe relacje, opisujące zawartość talerza przywódcy III Rzeszy: jeszcze w latach 30. wegetariański obiad zdarzało mu się urozmaicać plastrem najlepszej szynki, łyżką kawioru albo bawarską kiełbaską, a w latach 40. nadworni dietetycy zaczęli podawać mu specjalne, dodające energii preparaty. W ich skład wchodził m.in. szpik kostny, łożysko i zmielone zwierzęce jądra. Führera można więc określić mianem osoby unikającej mięsa, nigdy jednak nie był on stuprocentowym wegetarianinem.     Jakie były najważniejsze fakty z życia i działalności politycznej wodza III Rzeszy - człowieka, który był gotów podpalić świat, aby zrealizować swoje ideologiczne cele? O wszystkim dowiedzieć się można będzie z cyklu programów Dowiedzą się widzowie Discovery Historia z programu "Hitler - anegdoty, mity i kłamstwa" emitowanego w poniedziałki, o godz. 22.00.Discovery Historia/ac/niewiarygodne.pl						