15 października minęło piętnaście lat od startu sondy Cassini, która do tej pory bada Saturna i jego księżyce. Po drodze przeleciała także koło Wenus i Jowisza. Sonda Cassini została wystrzelona przez NASA 15 października 2007 roku. Nie poleciała jednak wprost do Saturna, ale miała bardziej skomplikowaną trasę – dwukrotnie przeleciała obok Wenus, raz koło Ziemi, a potem koło Jowisza, za każdym razem wykorzystując pola grawitacyjne mijanych planet do przyspieszenia swojego lotu. W sumie pokonała 6,1 miliardów kilometrów. 						 W końcu w 2004 roku sonda weszła na orbitę wokół Saturna i znajduje się na niej do tej pory. Sonda wypuściła także próbnik Huygens, który wylądował na Tytanie, największym księżycu Saturna, przesyłając zdjęcia powierzchni tego obiektu. W ramach misji Cassini-Huygens na Ziemię dotarły jak dotąd 444 gigabajty danych naukowych, w tym ponad 300 tysięcy zdjęć. Na ich podstawie w czasopismach naukowych opublikowano ponad 2500 artykułów. Wśród najsłynniejszych odkryć sondy są gejzery na Enceladusie, jednym z księżyców Saturna, jeziora z węglowodorów na powierzchni Tytana, czy różnorodne zjawiska atmosferyczna na Saturnie, w tym wielka burza. "Cassini dokonała najdokładniejszych w historii badań Saturna i pokonała najbardziej skomplikowaną trajektorię lotu z wykorzystaniem asyst grawitacyjnych. Na przykład każdy przelot koło Tytana można porównać do nawlekania igły, a udało nam się tego dokonać już 87 razy, z dokładnością do około 1,6 kilometra, przy kontroli wszystkiego z Ziemi odległej o 1,5 miliarda kilometrów" - powiedział Robert Mitchell z NASA Jet Propulsion Laboratory w Pasadenie w Kalifornii, kierownik programu Cassini. 				
Sonda Cassini nadal ma przed sobą zadania do wykonania, postawione w ramach przedłużonej misji. W listopadzie 2016 roku rozpocznie wykonywanie serii orbit, które przybliżą ją do Saturna. Sonda będzie wtedy blisko pierścienia F, najbardziej oddalonego od głównych pierścieni planety. W kwietniu 2017 roku nastąpi finalne spotkanie z Tytanem, które zostanie wykorzystane do skierowania sondy do najbardziej wewnętrznego z pierścieni. Po 22 tego rodzaju bliskich przelotach sonda ostatecznie 15 października 2017 roku wejdzie w atmosferę Saturna i zostanie zniszczona przez ciśnienie i temperaturę. Na destrukcję sondy w ten sposób zdecydowano się, aby chronić księżyce takie jak Enceladus i Tytan, na których pod warstwą lodu mogą znajdować się oceany z ciekłą wodą, w których potencjalnie mogą panować warunki sprzyjające życiu. Gdyby sonda nie została zniszczona, to późniejsze grawitacyjne perturbacje jej orbity mogłyby spowodować zderzenie z którymś z księżyców. Misja Cassini-Huygens jest wykonywana przez NASA we współpracy z Europejską Agencją Kosmiczna (ESA) oraz z Włoską Agencją Kosmiczną. PAP/cza/ agt/dm 						