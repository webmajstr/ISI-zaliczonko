W niemieckim magazynie z żywnością w Poznaniu panuje śmiertelna cisza. Dwaj zamaskowani mężczyźni, którzy właśnie przedostali się do wewnątrz, starają się, by nikt ich nie usłyszał. – Mamy pięć minut, tylko tyle – nie traćmy więc czasu – przerywa nieznośną ciszę szept starszego z nich. Nie zważając na niebezpieczeństwo, młodszy natychmiast zabiera się do pracy. Zaczyna przyłączać elektryczny podgrzewacz ze spiralną grzałką i zegarem do płyty kuchennej. Wystarczy już tylko przyłożyć do źródła ciepła materiały łatwopalne, a magazyn wraz z sąsiadującymi budynkami natychmiast stanie w płomieniach... 						 Trudne dyktando  – Do akcji, przeprowadzonej przez partyzantów, doszło dziś w nocy, a więc z 21 na 22 lutego 1942 roku. W powietrze wysadzono budynki magazynów z żywnością i innymi potrzebnymi materiałami, przeznaczonymi dla naszego wojska na froncie wschodnim – dyktuje protokolantce w centrali poznańskiej SS młody podoficer. Następnie wylicza, kto z kierownictwa szarży gdzie był i co w oznaczonym czasie robił. Zapis idzie gładko aż do momentu, gdy trzeba podać straty. Młody żołnierz milknie i z niedowierzaniem przegląda papiery z góry na dół. – Nie, to niemożliwe. To przecież oznacza... – wlepia zdziwiony wzrok w protokolantkę. Ton jego głosu, do tej pory urzędowy i nieosobisty, nagle się zmienia. – Ute, to straszne – szepcze z przerażeniem. – Partyzanci wysadzili w powietrze wszystkie magazyny z żywnością, bronią i mundurami na wschodni front. Wstępne szacunki mówią, że straciliśmy około półtora miliona marek... Protokolantka ze zdumienia otwiera szeroko oczy i głośno przełyka ślinę. – Ale to oznacza dla armii paraliż – jeśli nie coś gorszego... – mówi. Hitler jest wściekły Kilka godzin później rozwścieczony Adolf Hitler (1889–1945) wydaje rozkaz, by sprawą sabotażu w Poznaniu zajęło się gestapo z Berlina. Miejscowym oddziałom przestaje wierzyć i z pewnością nie ominie ich kara. Na wyraźne życzenie Hitlera jego berlińscy siepacze mają natychmiast zaprowadzić w Poznaniu porządek i jak najszybciej aresztować wszystkich podejrzanych pracowników i strażników portu. Dokładni niemieccy śledczy szybko jednak stwierdzają, że przyczyną pożaru nie było podpalenie, ale przemyślnie skonstruowany mechanizm, podłączony do tablicy rozdzielczej kuchenki. – Wypuścić wszystkich zatrzymanych, musimy szukać gdzie indziej – decyduje szef berlińskiego gestapo. Niemcy mają swoich ludzi wszędzie. – Mam informacje o sabotażu przeprowadzonym w tutejszych magazynach – oświadcza tajemniczy człowiek w centrali poznańskiego gestapo. To niemiecki agent, który wiele miesięcy ukrywał się w Związku Walki Zbrojnej. Od kwietnia 1942 r. gestapo systematycznie aresztuje 21 osób, które według tajnego agenta mają coś wspólnego ze zniszczeniami w poznańskich dokach portowych. Pod koniec czerwca, podczas wyładunku z auta zatrzymany zostaje także jeden z mieszkańców poznańskiej dzielnicy Chwaliszewo, Antoni Gąsiorowski (1901 – ok. 1943). Próbuje się bronić, ale nie jest w stanie sprostać przeważającym siłom gestapo. Zostaje aresztowany i odwieziony na przesłuchanie. W budynku gestapo wykorzystuje chwilowy zamęt i rzuca się na oficera, który właśnie prowadzi ludzi skazanych na śmierć. – Ty niemiecka świnio! – krzyczy Antoni, rzucając się oficerowi do gardła i przegryzając tętnicę. Natychmiast zostaje odprowadzony do osobnej celi, gdzie będzie okrutnie torturowany aż do swej śmierci. – Chcę umrzeć jako bohater, nie jak pobity pies. Niech żyje Polska! – brzmią podobno jego ostatnie słowa. Represji nie uniknie też jego rodzina, która wysłana zostaje do obozu koncentracyjnego. Okrutna śmierć czeka także sierżanta Michała Garczyka (1900–1943), który Gąsiorowskiego razem z innymi czterema współpracownikami z Chwaliszewa wciągnął do akcji. Wraz z nimi życie straci kolejnych 15 partyzantów. Akcja „Bollwerk” ma jednak negatywny wpływ na morale Niemców. Do historii przechodzi jako największa akcja partyzancka w Wielkopolsce w czasie II wojny światowej. Lena Wachowska