Większość nastolatków zastanawia się nad tym, jak będzie wyglądało ich życie, kiedy będą już dorośli. Bardzo często wyobraźnia łączy się z marzeniami o wkraczaniu w świat rzeczy, które z reguły są zakazane dla osób młodszych. Dla 16-letniej Brytyjki, Zary Harthshorn, wymarzona przez innych "dorosłość" była źródłem cierpień i okrutnych drwin ze strony rówieśników. Wszystko przez to, że w wieku 16 lat dziewczyna bardziej przypomina 60-letnią kobietę niż nastolatkę. Niezwykły wygląd to jeden z objawów choroby - jej trud Zara współdzieli z matką, która również cierpi na to samo schorzenie. Teraz, dzięki amerykańskiemu chirurgowi, dr. Abhimanyu Gargowi, który dokładnie zdiagnozował przypadłość Brytyjki i rozpoczął terapię, Zara zyskała nadzieję na lepszą przyszłość.Przez 16 lat lekarze byli przekonani, iż młoda mieszkanka miejscowości Rotherham w Wielkiej Brytanii cierpi na lipodystrofię - chorobę genetyczną, która prowadzi do zaniku tkanki tłuszczowej (podczas gdy skóra cały czas rośnie). Według specjalistów, organizm po prostu traci zdolność do wytwarzania takiej tkanki. Szacuje się, że na całym świecie przypadłość ta dotknęła ok. 2 tysiące osób. W rzeczywistości, jak zauważył dr Abhymanyu Garg, młoda Brytyjka cierpi na inne, jeszcze rzadsze schorzenie, które najczęściej określa się jako cutis laxa (skóra wiotka). Sprowadza się ono do całego szeregu wrodzonych lub nabytych chorób, których wspólnym mianownikiem jest występowanie nadmiernej wiotkości skóry.Sposób leczenia skóry wiotkiej nie jest niestety znany. Amerykański lekarz postanowił jednak pomóc dziewczynie z tym, co dokuczało jej najbardziej i podjął się próby "naprawienia" cery Brytyjki. Rozpoczął także nowatorskie leczenie dziewczyny, które poparte było wieloletnim badaniem tej niezwykłej przypadłości. Już pierwsze efekty terapii były niezwykle skuteczne. Wraz ze zmianą wyglądu dziewczyny, nastąpiły też zmiany w jej psychice. Zara w końcu uwierzyła w siebie, znalazła chłopaka, deklaruje także chęć ukończenia studiów. Choć schorzenie oznacza, że Zarę czekają w przyszłości niezwykle poważne konsekwencje zdrowotne (zwiększone jest ryzyko chorób serca i wątroby, cukrzycy i udaru mózgu), to nastolatka opisuje swój aktualny stan jako uśmiech losu. Postawienie właściwej diagnozy i początek leczenia oznacza dla niej prawdziwy uśmiech fortuny. Wszystko dlatego, iż poza problemami zdrowotnymi, Brytyjka musiała każdego dnia stawiać czoła otoczeniu, które często było wobec niej bezwzględne - rówieśnicy nieustannie się z niej wyśmiewali, nazywając ją babcią albo małpą. Dziewczyna napotykała na problemy także wtedy, kiedy próbowała kupić bilet ulgowy do kina czy w środkach komunikacji miejskiej. W wielu placówkach traktowano ją niczym oszustkę, która stara się skorzystać z nienależnej jej zniżki.
Po operacji Zara poczuła się odmieniona. Jej zaufanie do samej siebie i do innych zaczyna się zwiększać, powoli zapomina drwinach i szyderstwach, które do niedawna słyszała na każdym kroku. Jak sama mówi: "Czuję się teraz znacznie bardziej pewna siebie i po prostu szczęśliwsza. Jestem w stanie planować takie rzeczy, jak pójście do college'u i w końcu mogę myśleć o karierze zawodowej, która nie była możliwa wcześniej. Operacja dała mi impuls i teraz nie boję się tego, co myślą inni".Teraz jest jeszcze bardziej zdeterminowana, aby żyć szczęśliwe, wiodąc normalne życie. Mimo wszystkich problemów ze zdrowiem, nie przestaje marzyć. W przyszłości pragnie zostać kosmetyczką, bądź nauczycielką. Na razie chciałaby móc przejść spokojnie ulicą, nie czując na sobie ciężaru spojrzeń przechodniów. Jak sama powiedziała, chciałaby "poczuć się młodo". Dzięki nowej terapii jej marzenie wkrótce może się spełnić.(ac/niewiarygodne.pl)						