Przypadki masowych zatruć to zjawisko, z którym ludzie konfrontowani są także dziś. Można założyć, że spowodowane jest to brakiem umiejętności wyciągania właściwych wniosków z podobnych zdarzeń z przeszłości, rutyną, pogonią za pieniądzem, a czasami zwyczajną ludzką głupotą. Czasami przyczyną może być kilka tych czynników. Do jednego z najdziwniejszych zatruć doszło w 1858 r. w angielskiej miejscowości Bradford, gdzie 200 osób zostało zatrutych cukierkami. 20 osób zmarło. Jak się okazało, zawierały one arszenik.Jak to możliwe, że owiana złą sławą trucizna trafiła do łakoci? Wszystko zaczęło się od małego, ulicznego punktu, z którego miejscowy handlowiec William Hardaker sprzedawał słodycze. Prawdziwym hitem były na straganie ciągutki o smaku miętowym, które Hardaker zamawiał u lokalnego producenta Josepha Neala. Cukierki z założenia produkowane były z gumy oraz cukru. Wola większego zarobku oraz oszczędności sprawiły, że drogi wówczas cukier zastępowany był tańszym substytutem składającym się z wapnia oraz siarczanu wapnia.Hardaker stale zaopatrywał się u Neala, który na bieżąco produkował słodycze. Pewnego dnia, gdy cukierki się kończyły, Joseph Neal wysłał po surowce swojego pomocnika. Pomagier James Archer skierował swoje kroki m.in. do apteki, gdzie miał kupić surowiec zastępujący cukier. Pech chciał, że w placówce nie było farmaceuty, który zwyczajowo wydawał towar. Zastępował go William Goddard, który nie mógł odnaleźć substytutu. Aby zlokalizować preparat udał się po wskazówki do farmaceuty. Aptekarz wyjaśnił mu, że poszukiwany półprodukt znajduje się w beczce, w rogu piwnicy. Goddard wrócił do apteki i wydał surowiec Archerowi.Już w czasie procesu produkcji cukierków wyszło na jaw, że coś jest z nimi nie tak. Doświadczony wyrobnik cukierków, który zatrudniony był przez Neala w manufakturze, pozostał jednak niewzruszony i kontynuował swoją pracę. Na skutki nie trzeba było długo czekać - jeszcze w czasie produkcji zaczął czuć się fatalnie.Z wyprodukowanej partii aż 20 kilogramów cukierków trafił do Hardakera, który już na początku zauważył, że ze słodyczami jest coś nie tak. W związku z tym wynegocjował upust u Josepha Neala, a potem rozpoczął regularną sprzedaż produktu. W krótkim czasie nabywców znalazły ponad 2 kilogramy trujących - jak się wkrótce okazało - słodkości.Wkrótce zaczęli umierać pierwsi konsumenci. Ofiarami były m.in. dzieci. Lekarze byli jednak przekonani, że są to ofiary cholery. Dopiero potem, po odnotowaniu serii ciężkich zachorowań oraz zgonów powiązano wszystkie fakty, które pozwoliły na odkrycie porażającej prawdy.
Jak się okazało w toku śledztwa, do produkcji feralnych cukierków użyto ponad 5 kilogramów arszeniku, który wymieszano z 18 kilogramami cukru oraz niespełna dwoma kilogramami gumy. Udało się ustalić, że każdy cukierek zawierał dość arszeniku, by uśmiercić dwie dorosłe osoby.Żadna z osób, które były zamieszane w incydent, nie poniosła konsekwencji karnych. Zarzuty, które początkowo postawiono właścicielowi manufaktury Josephowi Nealowi oraz Williamowi Goddardowi, który zastępował farmaceutę, zostały oddalone. Przed sądem stanął ostatecznie tylko właściciel apteki, ale ława przysięgła uznała, że jest niewinny.Afera z 1858 doprowadziła do wprowadzenia rychłych zmian w prawie, które regulowały sprzedaż farmaceutyków i miały zapobiec kolejnym tego typu incydentom.(ao/rc/niewiarygodne.pl)						