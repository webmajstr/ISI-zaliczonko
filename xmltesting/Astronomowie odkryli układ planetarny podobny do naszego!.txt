Czy gdzieś we wszechświecie istnieją planety bliźniaczo podobne do Ziemi? Naukowcy nie mają wątpliwości, że w przestrzeni kosmicznej aż roi się od ciał niebieskich, do których można zastosować określenie "druga Ziemia". Nie brakuje też systemów planetarnych, które wyglądają niczym lustrzane odbicie Układu Słonecznego. Badacze odkryli właśnie zespół ciał niebieskich, których uporządkowanie łudząco przypomina nasz układ.Jeszcze żaden z odnalezionych wcześniej przez astronomów systemów nie był tak bardzo podobny do Układu Słonecznego, jak ten odkryty ostatnio przez naukowców z Massachusetts Institute of Technology - poinformował serwis New Scientist. Eksperci, wykorzystując dane pochodzące z Teleskopu Kosmicznego Kepler, przebadali dokładnie system gwiezdny Kepler 30. Podczas prac przeanalizowali relację, w jakiej pozostają ciała niebieskie układu oraz centralna gwiazda tego systemu. Wyniki były zdumiewające. Okazało się, że uporządkowanie panujące w tym systemie jest bardzo podobne do ładu, który panuje w Układzie Słonecznym.Naukowcy ustalili wiele analogicznych punktów łączących Keplera-30 z naszym układem. Podobny jest kąt nachylenia, w jaki planety orbitują tam wokół swojej gwiazdy oraz ich ułożenie."Zgłaszamy analizę tranzytów planet nad plamami gwiazd podobnych do Słońca, takich jak Kepler-30. Orbity jej trzech planet są dostosowane do równika gwiazdy" - powiedział jeden z naukowców biorących udział w badaniach. "Ponadto orbity są wyrównane względem siebie. Ta konfiguracja jest bardzo podobna do naszego Układu Słonecznego".
Specjaliści ustalili, że wszystkie trzy planety, które wchodzą w skład wspomnianego układu, są od czterech do dwunastu razy większe od Ziemi. Zdaniem badaczy, układ Kepler-30 mógł powstać w taki sam sposób, jak Układ Słoneczny, czyli z relatywnie spłaszczonej warstwy materiału znajdującego się w pobliżu gwiazdy.Eksperci nie mają wątpliwości, że najnowsze odkrycie przyniesie przełom w zakresie badań nad egzoplanetami. (rc)						