Amerykański rząd zdecydował się na niecodzienny krok - odtajnił dokumenty dotyczące jednego z najbardziej strzeżonych miejsc na świecie. Chodzi o obszar znany na całym świecie jako Area 51 (Strefa 51), która do dziś inspiruje filmowców i pisarzy oraz skłania miłośników alternatywnych wersji dziejów do snucia najbardziej niezwykłych historii. I trudno się dziwić - to właśnie w tym miejscu miało dojść przed laty do wydarzeń, podczas których badaniom miały być rzekomo poddawane pozaziemskie formy życia pochodzące z obiektu, który uległ katastrofie w słynnym Roswell.To jedna z największych zagadek współczesnego świata. Mimo upływu wielu lat od czasu, kiedy w mediach zaczęły się pojawiać informacje na temat tej słynnej bazy, wiele osób wciąż dostaje gęsiej skórki na hasło Strefa 51. Szczególnie wiele uwagi poświęcają jej zwolennicy teorii spiskowych, którzy nieustannie realizują działania mające doprowadzić do odsłonięcia tajemnicy jednego z najbardziej zagadkowych miejsc XX wieku.Zdjęcie klauzuli "ściśle tajne" z pilnie strzeżonych do tej pory dokumentów rozpaliło wyobraźnię wielu osób, liczących na to, że któryś ze słynnych sekretów amerykańskiego rządu oraz wojska zostanie w końcu naświetlony. Wielu przedstawicieli strony rządowej podobno do końca robiło wiele, by sprawa pozostała tajna, mimo że większość opublikowanych akt dotyczy wydarzeń, które miały miejsce w czasie zimnej wojny.Czy na podstawie odtajnionych już dokumentów można wywnioskować, dlaczego Amerykanom tak bardzo zależało, by kurtyna osłaniająca to, co się tam dzieje, pozostała opuszczona? Jak wynika z dokumentacji, operacje prowadzone w granicach "krainy snów", jak się często nieoficjalnie określa Strefę 51, miały charakter tajny ze względu na niestabilną sytuację na świecie. W czasach zimnej wojny Amerykanie prowadzili tam działania, które miały dać im przewagę nad największym wrogiem - Związkiem Radzieckim.Wśród zadań realizowanych przez amerykańską armię w bazie, która położona jest w stanie Nevada, najwięcej było takich, które miały związek z udoskonaleniem samolotów wchodzących w skład sił lotniczych. Chodzi przede wszystkim o modele, które pozostawałyby niewidoczne dla wroga i pozwalałyby na realizację działań szpiegowskich - poinformował serwis space.com.Oprócz działań związanych z ulepszaniem technologii będących w posiadaniu Amerykanów, bacznie przyglądano się też kolejnym krokom stawianym przez sowietów. Starano się przede wszystkim znaleźć słabe strony maszyn, które znajdowały się w posiadaniu wroga. Chodzi tu przede wszystkim o myśliwce MiG. W czasie badań oceniane były osiągi tych samolotów, sprawdzana była jakość samego projektu, ale przede wszystkim chciano zgłębić luki bezpieczeństwa oraz słabe strony radzieckich myśliwców. Pozyskanie takich informacji mogłoby się okazać przydatne w czasie bezpośredniej konfrontacji wrogich względem siebie sił. Co ciekawe, Amerykanom udało się pozyskać do swojego laboratorium kilka takich maszyn.Wśród innych działań prowadzonych przez Amerykanów były też takie, które zorientowane zostały na oszacowanie zagrożeń, jakie Rosjanie mogą stwarzać, wykorzystując swoją aparaturę szpiegowską. W czasie jednego z testów z udziałem samolotu wysokościowego U-2 wykonano serię zdjęć bazy w Strefie 51. W ten sposób Amerykanie chcieli się dowiedzieć, jak wiele Rosjanie mogą zobaczyć z pomocą swojego satelity szpiegowskiego. Potem te same działania realizowane były z użyciem systemu CORONA - satelity rozpoznawczego, który wykorzystywany był przez Stany Zjednoczone od 1959 r."To pozwalało na dostarczenie właściwej koncepcji dotyczącej wnioskowania oraz oceny, jaka mogłaby zostać poczyniona przez sowietów, gdyby Sputnik 13 miał zdolności rozpoznawcze" - można przeczytać w memorandum, które wcześniej zostało oznaczone klauzulą poufności.
Jedna z notatek, która została właśnie odtajniona, dotyczy też incydentu, podczas którego pracownicy amerykańskiej stacji orbitalnej, znanej jako Skylab, przypadkowo wykonali zdjęcia satelitarne obszarów wchodzących w skład Strefy 51. Długo zastanawiano się wówczas, czy zdjęcie powinno zostać ujawnione opinii publicznej czy też powinno się je objąć tajemnicą. Zamieszanie wokół fotografii doprowadziło do poważnych tarć pomiędzy cywilnymi agencjami rządowymi Stanów Zjednoczonych a ośrodkami wojskowymi - poinformował dziennik "Daily Mail".W sumie w ostatnim czasie Amerykanie odtajnili ponad 60 dokumentów poświęconych działalności bazy w Strefie 51, z których większość dotyczy działań operacyjnych realizowanych w latach 60. i 70. ubiegłego wieku. Wszystkie opublikowane zostały na oficjalnej stronie NSA (Amerykańska Agencja Bezpieczeństwa Narodowego).Wiele osób nie ma wątpliwości, że wiele dokumentów poświęconych Strefie 51 wciąż pozostaje tajnych. Zwolennicy teorii spiskowych uważają, że w znajdującej się w amerykańskim stanie Nevada tajnej bazie wojskowej prowadzone były eksperymenty naukowe. To właśnie tutaj rzekomo realizowano badania szczątków statku kosmicznego, który rozbił się w Roswell w 1947 r. Na pokładzie domniemanego UFO mieli znajdować się przedstawiciele obcej cywilizacji, a zdjęcia, których wiarygodność jest często podważana, obiegły czołówki gazet na całym świecie. Strefa 51 jest wciąż jednym z najbardziej strzeżonych miejsc na naszej planecie. Wejście w jej rejon może zakończyć się więzieniem bez poprzedzającego go procesu albo pociskiem z broni palnej umieszczonym przez strażnika w jednej z części ciała intruza. Warto nadmienić, że strzały mogą zostać oddane na tym terenie bez uprzedniego ostrzeżenia.Jedno pozostaje pewne. Ci, którzy interesują się historią Strefy 51 albo poświęcili swój czas na to, by zgłębić jej tajemnicę lub doprowadzić do odtajnienia archiwów związanych z kulisami prowadzonych tam operacji, nie są nadal z ostatnich rozstrzygnięć zadowoleni i zapewne dalej będą prowadzić kampanię, której celem będzie doprowadzenie do rozwikłania zagadki.(ao/ac/niewiarygodne.pl)						