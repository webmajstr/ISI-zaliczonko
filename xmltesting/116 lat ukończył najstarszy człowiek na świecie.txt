Najstarszy człowiek na świecie Japończyk Jiroemon Kimura ukończył w piątek 116 lat. Mężczyzna, który urodził się w 1897 roku, mieszka w słynącym z długowiecznych mieszkańców mieście Kyotango w prefekturze Kioto. "Dobre zdrowie Jiroemona Kimury to powód do dumy dla całej Japonii - oświadczył w gratulacyjnym nagraniu wideo premier Japonii Shinzo Abe. - Życzę wszystkiego najlepszego naszemu jubilatowi".Sędziwy Japończyk otrzymał certyfikat Księgi rekordów Guinessa dla najstarszego żyjącego człowieka na świecie.Mężczyzna nigdy nie palił, pił niewielkie ilości alkoholu i nigdy nie jadł do syta - poinformowały japońskie media. Motto Kimury to: "Jedz lekko, żyj długo". Jubilat ma 14 wnucząt, 25 prawnucząt i 14 praprawnucząt; ostatni jego potomek urodził się w lutym.Kimura został najstarszym człowiekiem na świecie w grudniu 2012 roku, gdy miał 115 lat i 253 dni. Wcześniej był nim Amerykanin o duńskich korzeniach Christian Mortensen, który zmarł w wieku 115 lat i 252 dni.Japończyk jest jedną z 95 osób, która ma 100 lub więcej lat, i mieszka w 60-tysięczym Kyotango. "Chcemy zbadać zwyczaje żywieniowe Kimury i 50 innych najstarszych mieszkańców naszego miasta. Interesuje nas to, ile i co jedzą. Chcemy wiedzieć, jakie lokalne dania im smakują i czy ma to jakikolwiek wpływ na długość ich życia" - powiedział przedstawiciel władz miejskich.Za osobę, która żyła najdłużej na świecie oficjalnie uznano Francuzkę Jeanne Calment; zmarła w 1997 roku w wieku 122 lat. PAP/rch/ cyk/ ap/ tot/ 				