Rok 1939 był momentem, w którym dla wielu ludzi rozpoczął się prawdziwy czas apokalipsy. Nadejście pożogi wojennej sprawiło, że sporo osób zaczęło się zastanawiać nad tym, czy aby na pewno nie zbliża się zmierzch ludzkości i życia na naszej planecie. Ludzie intensywnie kreślili wówczas upiorne wizje, ale co wydawać się może zaskakujące, nie odróżniały się one aż tak bardzo od sposobu, w jaki koniec świata często wyobrażamy sobie dziś.Pod koniec ubiegłego roku, w związku z zapowiedzią wynikającą rzekomo z kończącego się kalendarza Majów, która według wielu interpretacji miała oznaczać nadejście końca świata, wiele osób spodziewało się najgorszego. Oglądając obrazy, które docierały z różnych stron naszego globu, można było stwierdzić z pełnym przekonaniem - świat oszalał. Temat schyłku dziejów jest na tyle medialny, że z niebywałą regularnością powraca na łamy prasy czy telewizji. Ale w błędzie są ci, którzy sądzą, że wracające systematycznie w ostatnim czasie zagadnienie to znak czasów, wynikający z ujawniającej się od niedawna troski o losy naszej planety oraz rodu Homo sapiens. Temat ten żywotny jest od dawna. Tymi samymi zmartwieniami zadręczali się też przedstawiciele poprzednich pokoleń. Także oni chętnie prezentowali swoje wizje końca świata.We wrześniu 1939 r., kiedy rozpoczął się burzliwy czas wojny, jedno z amerykańskich czasopism zamieściło zestawienie różnych scenariuszy końca świata, które opatrzone były ilustracjami. Nie przewidywano tam, że świat może zostać zniszczony przez wykazujących imperialistyczne zapędy i rządzone autorytarną ręką Hitlera Niemcy. Wśród potencjalnych wariantów uwzględniono natomiast, że świat może spłonąć po uderzeniu gigantycznego, kosmicznego obiektu albo zostać zamrożony.Jeden z obrazów, które zaprezentowane zostały wówczas w magazynie, przedstawiał ludzi, których twarze przenikał strach. Wszystko przez asteroidę, która znajduje się tuż nad miastem i za chwilę ma uderzyć w powierzchnię Ziemi. Mieszkańcy Manhattanu, nie mając nawet najmniejszych szans na ocalenie, starają ratować się ucieczką. Nadziei nie ma też dla innych. Asteroida wielkości miasta, która spadnie na Nowy Jork, zmiecie nie tylko amerykańską metropolię. Rozmiary zniszczeń będą dużo poważniejsze."Ludzie, których minie bezpośrednie zagrożenie, będą wciąż żyli w zagrożeniu. Nie tylko z powodu okropnych trzęsień ziemi, ale też z racji huraganowego podmuchu, który zostanie uwolniony z punktu uderzenia" - można było przeczytać w magazynie Popular Science. 
Inna z zaprezentowanych wówczas wizji zakładała, że inicjatorem destrukcyjnych dla życia na Ziemi zmian będzie Słońce, którego temperatura wzrośnie, prowadząc do przegrzania atmosfery i wyrugowania życia z obszaru naszej planety."Czasami gwiazda przekształca się w nową albo w tajemniczych okolicznościach zaczyna emanować jasnością. Powiedzmy, że nasza gwiazda, Słońce, zaczyna się zachowywać podobnie, tak, jakby ktoś zaczął wdmuchiwać do jej roztopionego wnętrza dużą ilość powietrza. W ciągu zaledwie ośmiu minut promieniowanie cieplne uderzy w Ziemię i całe życie na tej planecie zniknie w kłębach pary oraz dymu" - roztaczał wizję magazyn "Popular Science".Jeszcze inny scenariusz zakładał sytuację, w której nasza dzienna gwiazda ulega wypaleniu, a ostatni ludzie, odwlekając moment swojej zagłady, kryją się w jaskiniach i rozpalają ogniska. Wizjonerzy z magazynu zakładali też, że apokalipsa mogłaby nastąpić w wyniku zbliżenia się do Ziemi Księżyca, podnosząc poziom przypływów.Na szczęście żadne z tych wyobrażeń do dziś się nie zrealizowało. Czy oznacza to, że dziś możemy się czuć bezpiecznie? Nic bardziej mylnego. Środki oraz aparatura badawcza, jaką poszczycić się może dziś świat nauki, pokazują, że trwoga w wielu wypadkach do dziś jest uzasadniona. Ba! Można nawet stwierdzić, że skala zagrożenia powodowanego przez te czynniki dramatycznie wzrosła.(rc/ac/niewiarygodne.pl)