64-letnia Szwajcarka urodziła pierwsze dziecko - informuje we wtorek szwajcarska agencja SDA. Kobieta mieszka w kantonie Argowia na północy kraju. Jej mąż ma 60 lat.Według SDA jest to zapewne najstarsza Szwajcarka, która została matką.Gazeta "Blick" ujawniła, że po raz pierwszy Dominique C. w wieku 61 lat poddała się w Rosji wszczepieniu komórki jajowej innej kobiety, ale miała poronienie. Nie zrezygnowała i kolejna ciąża doszła do skutku, gdy w Rosji wszczepiono Szwajcarce kolejną komórkę jajową obcej kobiety. Tym razem wszystko przebiegło pomyślnie i - jak pisze "Blick" - cztery i pół miesiąca temu urodziła się dziewczynka. Dziecko i rodzice czują się dobrze - zapewnia gazeta, ilustrując te informacje zdjęciami całej trójki.W Szwajcarii zabronione jest wszczepianie kobietom komórek jajowych pochodzących od innych kobiet. W Rosji nie stanowiło to problemu i właśnie tam Dominique C. spędziła ostatnie miesiące ciąży pod opieką lekarzy. Jej córka przyszła na świat w jednym z moskiewskich szpitali. Film ze szczęśliwą mamą i jej pociechą zobaczyć można na witrynie szwajcarskiego tabloidu "Blick". PAP/az/ ap/ 				