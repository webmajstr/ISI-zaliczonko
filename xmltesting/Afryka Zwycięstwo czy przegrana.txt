Afryka to chyba najbardziej niezwykły z kontynentów. Właśnie tam znajdowała się kolebka ludzkości i to stamtąd człowiek wyruszył, by odkrywać i poznawać cały świat. Wszyscy wiemy, że to pod afrykańskim słońcem rozwinęła się jedna z najwspanialszych cywilizacji w dziejach - starożytny Egipt, jednak poza tym historia Afryki nie jest dobrze znana. A przecież zielone puszcze i pustynne wydmy skrywają wiele pamiątek po dawnych, wcale nie zacofanych Afrykańczykach. Zwłaszcza Afryka Północna znajdowała się swego czasu na czele peletonu światowej cywilizacji. Oprócz wzbudzającego do dziś zachwyt Egiptu warto wspomnieć tu o Kartaginie, królestwie Kusz (dziś Sudan) czy Aksum w dzisiejszej Etiopii. Północ kontynentu kwitła też pod panowaniem Rzymian.Już w okresie od 500 r. p.n.e. do roku 2000 n.e. tam, gdzie dziś leży Nigeria, istniała kultura Nok. Jest znana dzięki znaleziskom figurek terakotowych przedstawiających ludzi lub zwierzęta. Terakotowe głowy kultury Nok mogą się pochwalić eleganckimi fryzurami, ich twórcy nie zapomnieli wyobrazić na nich także biżuterii. W Nok potrafiono również obrabiać żelazo i cynę. Później elementy ich sztuki przejęli w XII w. mieszkańcy Ife, dawnego miasta Jorubów, a także lud Edo z królestwa Benin sto lat później.Także na terenie dzisiejszej Nigerii od XV w. istniało kolejne imperium Jorubów - Oyo. W swoim czasie było to jedno z największych przedkolonialnych państw afrykańskich, charakteryzowało się wysokim stopniem uporządkowania politycznego, rozwojem handlu i silną armią, w której przodowała kawaleria. Królestwo Oyo przetrwało aż do XIX wieku.W średniowieczu na północy Afryki swoje wpływy rozciągnęli muzułmanie. Na kontynencie istniały silne imperia: Ghana, Mali czy Songhaj. Przez Saharę trwał ożywiony handel. Jednak Europejczycy nadal niewiele wiedzieli o Afryce, jeśli w ogóle mieli o niej jakieś wyobrażenie. Na Czarny Ląd docierali tylko najbardziej awanturniczy poszukiwacze przygód i najodważniejsi handlarze.W XV w. sytuacja nieco się zmieniła. Do zachodniego wybrzeża Afryki chętnie zaczęli przybijać Portugalczycy. Trudnili się handlem, a od początków XVI w. - także handlem niewolnikami. Niektórzy królowie afrykańskich państewek czy przywódcy plemion chętnie im zresztą w tym pomagali, sprzedając swych własnych poddanych. Za 10 niewolników król otrzymywał jednego konia, co pozwalało mu urządzać dosłownie polowania na kolejnych nieszczęsnych Afrykańczyków, którzy byli następnie wywożeni np. do Brazylii.Cała Afryka była ofiarą handlu niewolnikami, ale nie wszyscy Afrykańczycy byli jego ofiarami - ocenia profesor Ibrahim Thioub z Uniwersytetu w Dakarze. Wkrótce za przykładem Portugalczyków poszli Holendrzy, Francuzi i Brytyjczycy. W XIX w., wraz z Niemcami oraz Belgami, rozdzielili między siebie afrykańskie kolonie. Do zdobycia państw afrykańskich z reguły nie trzeba było wielu żołnierzy, od tej reguły istniały jednak wyjątki, które europejscy zdobywcy boleśnie odczuli na swojej skórze. Przykładem mogą być walki w Sudanie (w tym słynne powstanie Mahdiego) pod koniec XIX w. czy wojny burskie, podczas których przeciwko Brytyjczykom wystąpili zadomowieni już w Afryce potomkowie holenderskich osadników.Jednym z afrykańskich państw, które stawiały silny opór kolonizacji, było imperium Aszanti, rozciągające się na terenie dzisiejszej Ghany i zatoki Gwinejskiej. Aszantowie stworzyli silne państwo jeszcze w epoce przedkolonialnej, oparte przede wszystkim na handlu złotem oraz kością słoniową. Później nie wzbraniali się także przed handlem niewolnikami, w zamian za nich otrzymując broń. Brytyjczycy opanowali ich terytorium po blisko stu latach walk, w 1900 r. Kilka lat wcześniej w Berlinie przedstawiciele mocarstw kolonialnych zdecydowali o zagrabieniu Afryki. Najwięcej ziem udało się wyszarpać Brytyjczykom, do których należał m.in. Egipt czy dzisiejsza Kenia, stratni nie byli też Francuzi, panujący m.in. w Algierii, Maroku czy na Madagaskarze, swoje wzięli i Niemcy (m.in. Kamerun, Tanzania), Hiszpanie, Portugalczycy, Włosi, a wreszcie Belgowie (Kongo). Wolne pozostawały tylko dwa afrykańskie kraje: Republika Liberii, państwo założone w 1947 r. przez byłych niewolników, którzy powrócili do Afryki z USA, oraz Cesarstwo Etiopii, istniejące od I w. p.n.e., które w 1896 r. odepchnęło Włochów.Kolonizacja odcisnęła na Afryce bardzo silne piętno. Koloniści postępowali z rodowitymi mieszkańcami tych terenów jak z ludźmi podrzędnymi. Ignorowali ich kulturę, zwyczaje wykorzystując jako tanią siłę roboczą. Niewielką pociechą są odkrycia, jakich dokonywali tacy podróżnicy jak David Livingstone (1813-1873), czy modernizacja, którą przynosili ze sobą Europejczycy, np. w postaci budowy kolei.
Kolonizatorzy przenieśli też na Czarny Ląd swoje konflikty, w Afryce walczono zarówno w czasie I, jak i II wojny światowej. Dopiero po zakończeniu tej ostatniej ziemie afrykańskie zaczęły odzyskiwać niezależność, z którą jednak wielu z nich do dnia dzisiejszego nie może sobie poradzić.Owiane tajemnicą Timbuk>Gdy w czerwcu 2012 r. islamscy ekstremiści zajęli Timbuktu, w niebezpieczeństwie znalazły się niezwykłe zabytki i bezcenne dobra kultury. Część z nich, w tym mauzolea i meczety, została zniszczona. Niektóre, jak średniowieczne rękopisy, udało się uratować. Jaką historię przeżyło to miasto od swego założenia w XII w. aż do zeszłorocznej wojny? Timbuktu powstało jako centrum handlowe i to na handlu solą, złotem czy kością słoniową rosło jego bogactwo. Na przestrzeni wieków należało do wojowniczych Tuaregów, było częścią imperiów Mali, Songhaj, a także Maroka. Należało do Francuzów, a w połowie XX w. weszło w skład Republiki Mali. Europejczycy usłyszeli o bajkowym bogactwie Timbuktu w XVI w. dzięki podróżnikom i autorom takim jak Leo Africanus (1485-1554). Tajemniczość i niedostępność tego miejsca pobudzała ciekawość wielu, jednak aż miasto pozostawało dla Europejczyków nieodkryte, a wszystkie udokumentowane wzmianki na temat Timbuktu dotyczyły starań, aby się tam dostać. W 1820 r. ludzie mówili o tym, że podróż z Trypolisu do Timbuktu trwa 60 dni, przy czym przez 6 dni nie ma się dostępu do wody. Brytyjczycy mieli wtedy nadzieję, że mogliby z Afryki wynieść takie same skarby, jakie zdobyli Hiszpanie w Ameryce Południowej - opisuje znawca tematu, edytor oksfordzkiego słownika Richard Shapiro.Pierwszym Europejczykiem, który na własne oczy oglądał Timbuktu i wrócił stamtąd do domu, był Francuz René Caillié. Jeszcze w 1829 r. afrykańską zagadkę opisywał w długim wierszu zatytułowanym Timbuctoo angielski poeta Alfred Tennyson. W 1830 r. ukazał się dziennik podróży po Afryce pióra Caillié.Europejczycy przybyli do Timbuktu bardzo późno. W tym tak długo dla nas zagadkowym i nieprzeniknionym miejscu do dziś przechowywane są skarby przeszłości. Osiem tysięcy XIV-wiecznych rękopisów, ukrytych w bezpiecznym miejscu, przetrwało także ostatni rok, rebelię Tuaregów wspieranych przez islamskich ekstremistów, którzy przejęli władzę w historycznym mieście. Zostali wyparci przez francuskie wojsko w styczniu tego roku. Wycofujący się rebelianci podpalili wielką bibliotekę w Timbuktu, okazało się jednak, że pracownicy zdążyli wcześniej ukryć najcenniejsze manuskrypty.Wydanie internetowe: 