Są w Kościele Katolickim takie przedziwne relikwie, które częściej stają się obiektem "troski" ateistów niż chrześcijan. Jedną z takich relikwii jest bez wątpienia Całun Turyński, który stawał się już wielokrotnie obiektem badań wielu naukowców. Najnowszym "poszukiwaczem prawdy" dotyczącej Całunu jest prof. Luigi Garlaschelli z Wydziału Chemii Organicznej Uniwersytetu w Pawii, który wykonał kopię płótna na zlecenie włoskiej organizacji złożonej z ateistów.Włoski naukowiec odwołał się do badań przeprowadzonych w roku 1988, kiedy to za zgodą watykańskiego kardynała Anastasio Ballestro zbadano próbkę Całunu. Wówczas to, trzy niezależne laboratoria naukowe (w Zurychu, Oxfordzie i Tucson), ustaliły datę powstania Całunu na lata 1260-1390. Badania te zostały wielokrotnie podważone, m. in. w latach 90., kiedy to wykazano, że testy dokonane metodą datowania opartego o radioizotop węgla C14, zaburzyć mógł pożar, jaki miał miejsce w 1532 roku. Wskazano również na to, że liczne bakterie i grzyby, które miejscami stanowią 60% tkaniny, mogły zafałszować wyniki badań z 1988 roku. Ponadto, w 2000 roku dwójka naukowców - Joseph Marino i Sue Benford wykazała, że do datowania w 1988 roku, pobrano fragmenty płótna pochodzące z późniejszego łatania Całunu.
Wszelkie zastrzeżenia nie przeszkodziły jednak prof. Garlaschelliemu w próbie wykazania "fałszerstwa" jakim rzekomo jest Całun. Włoski naukowiec zajął się samym sposobem powstania płótna - w tym celu spreparował kopię Całunu, która oprócz odbicia ciała i twarzy zawierała też podobne do pierwowzoru ślady ukrzyżowania i plamy krwi.W wywiadzie udzielonym dla włoskiego dziennika "La Repubblica" profesor zdradził metodologię swoich badań. Na początku połacią lnianego płótna, w rozmiarze 4,4 m na 1,1 m, owinął swojego studenta, a następnie natarł tkaninę czerwoną ochrą. Następnie postarzono płótno, m.in. poprzez podgrzewanie go w piecu i uprano materiał. W ten sposób odsłonięte zostały, niemal identyczne jak na Całunie Turyńskim, kontury postaci. Do tak spreparowanego materiału dodano ślady krwi, a następnie nadpalono płótno w odpowiednich miejscach. Wreszcie, po tygodniu intensywnej pracy, oczom włoskich naukowców ukazał się "całun", który rzekomo był łudząco podobny do chrześcijańskiej relikwii.Jak dowiadujemy się z wywiadu w "La Repubblica", dla zespołu Gariaschelliego szczególnie istotne było to, że w całym eksperymencie zastosowano materiały i metody, które były dostępne już w XIV wieku. Naukowiec przyznał też, iż cały eksperyment sponsorowany był przez włoską organizację ateistów i agnostyków.
Niechęć czy niewiedza? Dziwi jednak fakt, iż włoski profesor ani słowem nie wspomniał o badaniach przeprowadzonych w roku 2002. Wówczas to niemiecka konserwator Mechthild Flury-Lemberg wykazała, że splot tkaniny Całunu jest identyczny ze splotem stosowanym w całunach pogrzebowych odnajdywanych w żydowskich grobach datowanych od 40 roku p.n.e. do 73 roku n.e. Być może Włosi nie mieli dostępu do badań niemieckiej konserwator. Być może nie słyszeli też o tym, iż w 2008 roku na uniwersytecie w Oksfordzie, Christopher Ramsay przeprowadził ponowne badania metodą C14 - tym razem całego Całunu. Wykazały one ponad wszelką wątpliwość, że część Całunu pochodzi ze średniowiecza, a część... z okresu pomiędzy I w. p.n.e. do I w. n.e.Żadne źródła naukowe nie wydały jeszcze opinii w jakim stopniu kopia jest podobna do oryginału. Nie przeszkadza to jednak mediom w podawaniu sensacyjnych informacji dotyczących eksperymentu i w opiewaniu kolejnego sukcesu rozumu nad wiarą.Nikt jeszcze nie postawił jednak pytania, dlaczego Włosi nie uwzględnili w swoich badaniach najnowszych wyników innych naukowców dotyczących Całunu Turyńskiego? 
Nie byłoby bowiem uczciwie założenie, iż badania sponsorowane przez złożoną z ateistów i agnostyków włoską Komisję Badającą Zjawiska Paranormalne, mogły przynieść tylko jedno możliwe rozwiązanie. Być może są inne, nieznane nam powody, dla których wyniki badań innych naukowców są przez Włochów deprecjonowane?W takim wypadku nie pozostaje nam nic innego, jak życzyć przyszłym badaczom Całunu Turyńskiego jednej rzeczy - więcej wiary! Choćby i w to, co piszą w tej sprawie Wasi koledzy po fachu.Przeczytaj też: (ac)						