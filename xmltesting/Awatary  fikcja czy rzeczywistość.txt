Termin awatar stał się szerzej znany głównie dzięki kinowemu hitowi pod tym samym tytułem. Właściwie oznacza on kilka rzeczy. W hinduizmie awatarem (lub awatarą) określa się wcielenie bóstwa, które zstępuje na ziemię w postaci śmiertelnej. Zadaniem awatarów, o których będzie mowa w artykule, jest jednak unieśmiertelnienie postaci przez zachowanie wszystkich możliwych informacji o niej w postaci cyfrowej. Wydaje się, że dzięki awatarom człowiek będzie mógł żyć wiecznie, a przynajmniej będzie miała na to szansę jego pamięć i wspomnienia. Naukowcy starają się współcześnie zrealizować tę ideę w praktyce, jednak nie jest to wcale tak łatwe, jak mogłoby się wydawać. Na razie pojawiły się próby stworzenia niedoskonałych awatarów będących zbiorami informacji o człowieku. Ów cyfrowy „bliźniak” mógłby służyć m.in. jako źródło cennych lekcji dla przyszłych pokoleń, jak też i doskonałe źródło historyczne. Czy daje on jednak szansę stania się nieśmiertelnym? Dla futurystów ostatecznym celem jest jednak stworzenie „osobistego” świadomego awatara wszczepionego w robota, co może stanowić osiągnięcie swoistej formy mechanicznej nieśmiertelności. Wydaje się jednak, że przed naukowcami jeszcze dość długa droga, nim uda się stworzyć niezależne, oryginalne i indywidualne „programy” będące odzwierciedleniem danej osoby, w tym jej poglądów, charakterystycznych cech osobowości oraz wiedzy i doświadczeń. Wizja posiadania swojego wirtualnego odpowiednika wydać się może wielu ludziom dość atrakcyjna. Istnieją już strony internetowe, gdzie można spróbować przy pomocy grafików, stworzyć własnego awatara, choć przyglądając się im można odnieść wrażenie, że przed tymi, którzy chcą wcielić w życie fantastyczne idee jeszcze sporo pracy. Naukowcy twierdzą jednak, że problemem nie jest to, jak awatar wygląda, ale co „wie” i jak się zachowuje. Celem Projektu Lifelike jest dla przykładu stworzenie realistycznego awatara, który uwzględniał będzie najbardziej charakterystyczne cechy swego właściciela. Okazuje się, że stworzenie takiego modelu, który będzie oddawał nawet najbardziej drobne cechy, w tym mimikę twarzy czy odpowiednie akcentowanie słów, wymaga wiele zachodu. Wydaje się zatem, że próba stworzenia awatara to bardzo żmudny proces wymagający godzin korekt i nauki, zaś ostateczny efekt, co przyznają niektórzy naukowcy, może i tak być nie do końca realistyczny. 
Jak zatem stworzyć cyfrowy zapis życia człowieka, który mógłby stać się podstawą pamięci awatara? Niektórzy naukowcy myśleli już nad stworzeniem czegoś w rodzaju wirtualnych pamiętników mających dokumentować ludzkie życie. Grupa kierowana przez Nigela Shadbolta z University of Southmapton stara się udoskonalić tę metodę przez stworzenie urządzeń, które tworzyłyby coś w rodzaju cyfrowego dziennika danej osoby. Inni badacze skupiają się na monitorowaniu stanu psychicznego, aby skoncentrować się bardziej na kontekście emocjonalnym. Mówiąc jednak zupełnie szczerze do tej pory nie udało się połączyć tego wszystkiego w coś takiego, jak awatar. Shadbolt powiedział w rozmowie z magazynem New Scientist, że nadal znajdujemy się na poziomie tworzenia mniej lub bardziej dokładnych replik czyjejś osobowości.Największym problemem w tworzeniu awatarów jest jednak kwestia wytworzenia w nich świadomości. Wydaje się, że potrzeba jeszcze wiele czasu, aż naukowcom pracującym nad stworzeniem sztucznej inteligencji (AI) uda się osiągnąć oczekiwany skutek. Jak na razie eksperci przyznają, że poziom sztucznej inteligencji stworzonej przez człowieka odpowiada poziomowi rocznego dziecka. Prace jednak trwają, choć i na tym polu nie da się uniknąć kontrowersji. Niektórzy uczeni twierdzą, że wynalezienie sztucznej inteligencji przewyższającej poziomem swego twórcę może nieść niebezpieczeństwo dla ludzkości. Czy zatem stworzenie awatarów jest możliwe? Z pewnością w przyszłości pojawią się formy będące czymś więcej niż cyfrowymi bazami informacji o danej osobie. Na razie znajdujemy się jednak na samym początku drogi do unieśmiertelnienia ludzkiej świadomości.