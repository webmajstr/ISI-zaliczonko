72-letni Amerykanin przeżył blisko trzy tygodnie w leśnych ostępach gór w północnej Kalifornii. Jak poinformował w poniedziałek dziennik "San Francisco Chronicle", wyczerpanego mężczyznę znaleźli myśliwi.	24 września mężczyzna wybrał się ze swym przyjacielem do lasu na polowanie. Gdy się rozdzielili, 72-latek zszedł ze szlaku, a następnie, na skutek upadku i uderzenia głową w kamień, stracił przytomność. Gdy ją odzyskał - nie wiedział już gdzie się znajduje. Podjęte przez policję i służby ratownicze poszukiwania nie przyniosły żadnego rezultatu. Mężczyzna przez 19 dni błąkał się po położnych w górach leśnych ostępach, zmagając się z głodem, zimnem i śniegiem. Żywił się jagodami, żabami, wiewiórkami i jaszczurkami. Nocami szukał schronienia pod konarami drzew.Udało mu się jednak przetrwać. W sobotę odnaleźli go w lesie w hrabstwie Mendocino myśliwi, a do szpitala w miejscowości Ukiah zabrał śmigłowiec ratowniczy. Mężczyzna był wyczerpany, ale szybko doszedł do siebie i po krótkiej hospitalizacji - jak poinformowały w poniedziałek lokalne media - wrócił do domu. PAP 				