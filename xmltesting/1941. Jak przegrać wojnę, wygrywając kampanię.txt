Gdy pada pytanie o klęskę Trzeciej Rzeszy w ZSRS, najczęściej słyszymy: Stalingrad, czasem – ewentualnie – Kursk. Wszak od starcia pancernych gigantów zaczyna się ruch na zachód, zakończony dopiero w Berlinie. Wielką rolę w budowie bezkrytycznej wiary w łatwe zwycięstwo nad imperium Stalina odegrała wojna fińska. Nieporadność armii sowieckiej, fatalne dowodzenie i kiepskie – aż do zdobycia miażdżącej przewagi i przełamania Linii Mannerheima – morale czerwonych dywizji wyzwoliły odruch lekceważenia. Generał Heinz Guderian wspominał, że w wojsku powtarzano za szefem sztabu generalnego Wojsk Lądowych (OKH) Franzem Halderem obietnice rozprawienia się z Armią Czerwoną do dziesięciu tygodni; Hitlerowi ponoć obiecywał jeszcze krótsze terminy. Wiadomo, że Halder proponował atak nawet jesienią 1940 r., zanim jego rywale: generałowie Keitel i Jodl ośmieszyli go w oczach Führera. Większość niemieckich generałów zaślepiła nie tylko sowiecka (zwycięska) kompromitacja w Finlandii, ale i własne zwycięstwa. Po triumfie blitzkriegu w Polsce, we Francji i na Bałkanach założyli różowe okulary, nie rozumiejąc, w jak odmiennych warunkach potoczy się nowa wojna, zwłaszcza że kształceni do „szlachetnej” wojny sztabowcy problemy logistyczne pozostawiali lekceważonym „kupczykom” w mundurach. Analizując mentalność elit Wehrmachtu lat 1940–1941, Wolfram Wette przytoczył za Andreasem Hillgruberem jej najważniejsze cechy: „a) stosunkowo skąpe aktualne doniesienia o Związku Radzieckim, jego siłach zbrojnych oraz potencjale przemysłowym, i stąd b) sięgnięcie do tradycyjnych wyobrażeń, według których Rosja nadal miałaby być »kolosem na glinianych nogach«, który nie sprosta nawet przez moment silnemu uderzeniu z zewnątrz; c) typowe dla wojska zawężenie perspektywy, które jednakże na skutek braku konkretnych informacji w równym stopniu opierało się na stereotypach, do czego należała również d) tendencja do lekceważenia militarnego potencjału Armii Czerwonej, a w szczególności jej dowództwa, przy czym prostemu żołnierzowi rosyjskiemu przypisywano upór i wytrzymałość; e) korespondowała z tym przesadzona, a po błyskawicznym zwycięstwie nad Francją w roku 1940 niemalże euforyczna ocena możliwości Wehrmachtu; f) podsumowanie powyższego stanowiła prognoza mówiąca o możliwości wygrania przez Wehrmacht wojny ze Związkiem Radzieckim w osiem do dziesięciu tygodni”. 				
Wszędzie czyli nigdzie Hitlera bardziej interesowały skrzydła. Na północy – Leningrad oraz Murmańsk i Archangielsk, przez które musiała przejść pomoc brytyjska. Na południu Ukraina, „spichlerz Rosji” i zagłębie surowcowe (Donbas!) z dostępem do Morza Czarnego, także przez Krym – „lotniskowiec Związku Sowieckiego w walce przeciwko rumuńskim terenom naftowym”. Poza nią zaś – Kaukaz, ze względu na bliskość pól naftowych i Turcji, którą Führer chciał wciągnąć do wojny. Priorytety się zresztą zmieniały: w lipcu był to Leningrad, w sierpniu Kijów, pod koniec września – Moskwa. Działając w trzech kierunkach, Niemcy rozproszyli siły. Grupa Armii „Środek” otrzymała 41% dywizji, ale połowę czołgów, Grupa „Południe” – tyleż dywizji i 33% czołgów, a Grupa „Północ” 18% sił i 17% pancernych środków walki. Po serii sprzecznych rozkazów szykujący 2. Armię Pancerną do ruchu na Moskwę generał Guderian 22 sierpnia dowiedział się od Hitlera o skierowaniu jej na Kijów. Dzień wcześniej wódz zdezawuował bowiem OKH (i osobiście Haldera), nakazując: „Najważniejszym celem, który osiągnąć należy jeszcze przed nastaniem zimy, nie jest zdobycie Moskwy, lecz zdobycie Krymu oraz przemysłowego i węglowego Zagłębia Donieckiego, jak również odcięcie dowozu ropy naftowej z rejonu Kaukazu; na północy – blokada Leningradu i połączenie z Finami”. Część historyków uważa, że zwycięstwo przynieść mógł triumf na tym ostatnim kierunku – także ze względu na zaopatrzenie wojsk drogą morską. Operacja kijowska to triumf Hitlera. Jego wojska wzięły w kotle 665 000 jeńców, zabijając 100 000 żołnierzy sowieckich i niszcząc 884 czołgi oraz 729 samolotów. Jednak w wymiarze strategicznym to był błąd – wygrywając bitwę, wódz przegrał wojnę. Kiedy 2 października głównym celem znów stanie się Moskwa, na jej wzięcie będzie za późno. 						
Za mało… W wykonaniu planu „Barbarossa” wzięło udział 3100 żołnierzy niemieckich (plus 385 000 wyszkolonych rezerwistów oraz 660 000 Finów, Rumunów, Węgrów i Słowaków), wspartych przez 3648 czołgów, 9000 dział oraz bomby, działka i karabiny maszynowe 2815 samolotów. Liczby te imponują, chyba że przypomnieć, iż latem 1941 r. na froncie o długości 1200 km (nie licząc frontu fińskiego) Niemcy zgromadzili niewiele więcej środków niż do ataku na Francję, Belgię i Holandię. Front rosyjski, który po zajęciu Rostowa miał już 1900 km, był jednak pięciokrotnie dłuższy, a czołgi Wehrmachtu poszły w głąb ZSRS pięciokrotnie dalej niż we Francji. Wojnę przyszło prowadzić w kraju o zaledwie 4000 km dróg asfaltowych lub betonowych i o sieci kolejowej dziesięciokrotnie rzadszej niż w Niemczech. Do tego różnica w rozstawie szyn, która wymagała zmiany podwozia (załadowanych!) wagonów na dawnej granicy i wymiany lokomotyw. Hitler budował wizje operacyjne, myśląc o jednostkach pancernych. Tymczasem w armii niemieckiej do 1945 r. udało się w pełni zmotoryzować jedynie 20% jednostek. W chwili rozpoczęcia wojny służbowy obrok pobierało 625 000 koni, tylko o 100 000 mniej niż w sierpniu 1914 r.! Mimo bujnego rozwoju w latach 30. (Volkswagen!) Niemcy nie były w stanie w kilka lat przeskoczyć zaległości motoryzacyjnych. Wbrew budowanym przez propagandę nazistowską mitom „rolnicza” Francja miała w 1935 r. 2 306 000 zarejestrowanych pojazdów mechanicznych, a „przemysłowe” Niemcy 937 000. Prawda, ZSRS miał ich 180 000, a Polska 24 820, czterokrotnie mniej niż Czechosłowacja… Do pełnej motoryzacji zaopatrzenia „Barbarossy” Niemcy potrzebowali ok. miliona ciężarówek, tymczasem w całej Rzeszy było ich, wliczając pojazdy cywilne, ok. 405 000. Do tego wieloletnia koncentracja na autostradach (w latach 1933–1942 zbudowano 3870 km za ok. 6 mld marek) doprowadziła do zaniedbania koleje. W chwili wybuchu wojny Niemcy miały 21 700 lokomotyw – ponad 5 tysięcy mniej niż w 1914 r.! Liczba 700 000 wagonów oznaczała ubytek 100 000 w porównaniu z czasami Wilhelma II. Niemieckie gazety porażały triumfalnymi tytułami, w Rzeszy wybuchła euforia. Nie cieszyli się wojskowi logistycy, którym powierzono zaopatrzenie armii 3,5 miliona ludzi, 600 000 pojazdów i 600 000 koni. Nie licząc jedzenia, dziennie wymagało to przewiezienia 60 000 ton paliwa, amunicji i wszelkich towarów. A jeść też było trzeba. 
Katastrofa To chaos komunikacyjny odpowiadał za odmrożenia tysięcy żołnierzy na froncie. Śnieg spadł już w nocy z 6 na 7 października i choć szybko stajał (zamieniwszy drogi w grzęzawiska), dowódcy armii posłali zapotrzebowania na odzież zimową. Bez reakcji. Guderian opisuje wizytę (14 listopada) w 167. i 112. dywizji piechoty, które daremnie wyglądały zaopatrzenia: „brak było białych płaszczy do maskowania żołnierzy na śniegu, brak tłuszczu do butów, ciepłej bielizny, a przede wszystkim sukiennych spodni. Znaczna część żołnierzy chodziła w drelichowych spodniach – przy 22 stopniach mrozu!”. Ciepłe ubrania nie trafią do piechurów do końca roku. 
Żaden planista nie przygotował Wehrmachtu na spotkanie z ukraińską i rosyjską przyrodą. Pył zatykający chłodnice, osie łamiące się w półmetrowych błotnych kąpieliskach… Także na to, że zapas 100 000 opon zostanie wyczerpany w… miesiąc. Próby racjonalizacji napraw i dostaw części zamiennych rozbijały się o różnorodność parku: 2000 pojazdów różnych typów i milion części. Dodatkowy cios zadała transportowcom kolej, blokując ich dostawy. 15 listopada 1941 r. aż 275 000 z 600 tysięcy pojazdów oczekiwało naprawy; co najmniej 75 000 uległo całkowitemu zniszczeniu. Oczywiście dostawy sprzętu trafiały na front, jednak z 40 000 ciężarówek wykreślonych z rejestrów do 31 grudnia przemysł był w stanie zastąpić tylko 27 500. Na 31 stycznia 1942 r. straty poniesione od początku kampanii przekraczały milion żołnierzy (w tym 350 000 zabitych), 3900 czołgów, 7600 dział, 75 000 pojazdów różnego typu oraz 2505 samolotów. Sprzęt można było zastąpić, poległych weteranów też, choć z wielkim trudem. Czas został utracony bezpowrotnie. Józef Rak