Stało się. Tak jak zapowiadali specjaliści, asteroida Apophis w odległości kilku milionów kilometrów minęła właśnie naszą planetę. Niestety, nie oznacza to, że teraz możemy już spać spokojnie. W niedalekiej przyszłości obiekt ten kilkukrotnie znajdzie się w sąsiedztwie Ziemi, tyle że dystans, który będzie nas wówczas od niej dzielił znacznie się zmniejszy. Co gorsza, asteroida okazała się znacznie większa niż dotąd przypuszczano.Już okrzyknięto ją asteroidą apokalipsy - mimo że wciąż nie wiadomo nawet, czy do kolizji z Ziemią dojdzie. Obiekt o nazwie 99942 Apophis właśnie minął Ziemię, umożliwiając naukowcom przeprowadzenie dość szczegółowej analizy. Niestety, wnioski, które nasuwają się po dokonanej przez ekspertów obserwacji nie napawają optymizmem. Okazało się, że planetoida jest znacznie większa niż do tej pory sądzono. Z podanych przez ekspertów informacji wynika, że jej średnica jest o 20 procent większa niż pokazywały dotychczasowe szacunki. Oznacza to, że w razie kolizji jej niszczycielski potencjał znacznie wzrośnie.Dotychczasowe obliczenia wskazywały, że asteroida ma średnicę ok. 270 metrów, a jej uderzenie oznaczałoby uwolnienie energii równoważnej detonacji bomby o masie 506 megaton. Dwugodzinna obserwacja prowadzona przez Kosmiczne Obserwatorium Herschela ujawniła, że zagrażający Ziemi obiekt ma aż 325 metrów średnicy - poinformował serwis Sky News, powołując się na rewelacje naukowców."20-procentowy wzrost średnicy, z 270 do 325 metrów, oznacza według naszych obliczeń 75-procentowy wzrost dotyczący objętości planetoidy lub jej masy" - powiedział Thomas Mueller z Instytutu Maxa Plancka.Pierwsze wyliczenia dokonane po odkryciu asteroidy w 2004 r. pokazały, że istnieje ryzyko, iż w 2029 r. zderzy się ona z Ziemią. Ustalono, że prawdopodobieństwo takie wynosi 2,7 procent. Potem wskazania te wielokrotnie się zmieniały. W tej chwili - zdaniem naukowców - z największym niebezpieczeństwem zderzenia będziemy musieli się zmierzyć 13 kwietnia 2036 r.
Niektórzy naukowcy uważają, że zagrożenie ze strony asteroidy Apophis jest olbrzymie. "Apophis zbliży się do Ziemi na odległość 37 000 kilometrów 13 kwietnia 2036 roku. Tego dnia może nastąpić kolizja z naszą planetą" - uważa profesor Leonid Sokołow z uczelni w Petersburgu.Zanim jednak zostaniemy skonfrontowani z asteroidą Apophis czeka nas bliskie spotkanie z obiektem 2012 DA14. Asteroida, której średnica jest znacznie mniejsza - wynosi 57 metrów - powinna minąć naszą planetę 15 lutego tego roku.(rc/niewiarygodne.pl)						