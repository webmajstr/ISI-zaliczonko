Asteroida 99942 Apophis od czasu odkrycia pozostaje jednym z największych potencjalnych niebezpieczeństw dla mieszkańców Ziemi. Obiekt, którego średnica wynosi 325 metrów, niedawno minął Ziemię, dzięki czemu możliwa była staranniejsza analiza toru jego lotu. Teraz już wiemy, że ryzyko kolizji z naszą planetą jest relatywnie niewielkie w 2029 r. oraz 2036 r. Czy to oznacza, że możemy się czuć bezpiecznie? Nic z tych rzeczy. Z najnowszych informacji opublikowanych właśnie przez NASA wynika, że ciało niebieskie zagrozi Ziemi w 2068 r.Nastroje naukowców z NASA, których barometrem jest ton publikowanych przez media wiadomości dotyczących asteroidy Apophis, przypominają istną huśtawkę. Eksperci naprzemiennie uspokajają nas i straszą. Kiedy słynny obiekt został odkryty w 2004 r., wydawało się, że prawdopodobieństwo kolizji z Ziemią jest dość duże. Potem badacze z amerykańskiej agencji rządowej wyliczyli, że jest mało prawdopodobne. Jeszcze w styczniu tego roku tonowali nastroje i przekonywali, że w najbliższym czasie nie grozi nam żadne kosmiczne zagrożenie. Wygląda na to, że nieco ponad tydzień po wydarzeniach, jakie miały miejsce w Rosji, kiedy w okolicach Czelabińska spadał meteoryt, powodując stosunkowo duże zniszczenia, postanowili nieco zrewidować swój pogląd.O tym, jak potężne byłyby konsekwencje zderzenia się asteroidy Apophis z naszą planetą naukowcy informowali już wielokrotnie. Wydarzenia, jakie miały niedawno miejsce na Uralu, nie mogłyby się z tym równać. Ciało niebieskie o średnicy 325 metrów doprowadziłoby do uwolnienia energii równoważnej z detonacją 506 megaton trotylu. Zniszczenia, jakie miałyby wówczas miejsce, trudno jest sobie dziś wyobrazić. Dość powiedzieć, że nawet największe ładunki jądrowe, za których detonację odpowiedzialny był człowiek, trudno zestawić z destrukcyjnym potencjałem asteroidy Apophis. Ciało niebieskie mogłoby doprowadzić do wyzwolenia energii 100 tysięcy razy większej, niż wtedy, gdy doszło do detonacji bomby atomowej w Hiroszimie.Dziś, gdyby obiekt taki uderzył np. w ośrodek miejski, to pod względem wymiaru strat skutki takiej kolizji mogłyby się tylko równać z tymi, które wywołała olbrzymia, 10-kilometrowa planetoida odpowiedzialna za tzw. "wymieranie kredowe". Asteroida, która spadła wówczas w miejsce znane obecnie jako "krater Chicxulub", położone na Półwyspie Jukatan, częściowo pod wodami Zatoki Meksykańskiej, odpowiedzialna była m.in. za zmiany klimatyczne i zagładę dinozaurów. Po eksplozji asteroidy na całej Ziemi zapanowała ciemność. Została też wywołana "globalna zima", w wyniku której zginęło wiele gatunków istot żyjących wówczas na Ziemi.Naukowcy wyliczyli skalę ryzyka zderzenia na podstawie danych dostarczanych przez aparaturę optyczną oraz radary. Wszystkie pomiary dokonywane były w latach 2004-2012. Dzięki tym danym wiadomo, że w 2029 r. asteroida powinna minąć Ziemię w odległości 31900 kilometrów. Margines błędu wynosi tu ok. 750 kilometrów. Wysokość jej przelotu będzie jednak na tyle niewielka, że pole grawitacyjne Ziemi może mieć dość poważny wpływ na trajektorię jej lotu podczas kolejnego zbliżenia. Wiele zależy od tego, czy Apophis przeleci w 2029 r. przez tzw. "grawitacyjną dziurkę od klucza" - obszar, który pod względem wielkości nie różni się od samego obiektu, ale ma moc oddziaływania, która może ostatecznie doprowadzić do zderzenia z Ziemią. Gdyby poszczególne przesłanki zostały spełnione, Armageddon mógłby nastąpić 12 kwietnia 2068 r. - poinformowała rosyjska agencja RIA Novosti."Nowy raport, który nie uwzględnia jeszcze informacji pomiarowych z 2013 r., zakłada istnienie kilkunastu 'dziurek od klucza'" - brzmi oświadczenie naukowców, którzy pracowali pod kierunkiem Davide'a Farnocchii. 
Oczywiście nie oznacza to, że Apophis na pewno uderzy. Eksperci z Laboratorium Napędu Odrzutowego NASA wyliczyli, że prawdopodobieństwo, iż w 2068 r. dojdzie do kolizji, należy ocenić obecnie na 2,3 do miliona. Nie zmienia to jednak faktu, że informacja ta przyszła kilka tygodni po tym, kiedy eksperci z NASA bez ogródek stwierdzili, że wszystkie pojawiające się w mediach informacje na temat potencjalnego zderzenia obiektu Apophis z Ziemią to dziennikarskie konfabulacje, mające niewiele wspólnego z rzeczywistością, a ryzyko zderzenia z planetoidą jest niemal zerowe. Czy ich obecne stanowisko ma jakikolwiek związek z wydarzeniami, które miały miejsce w okolicach Czelabińska, a których eksperci nie przewidzieli?Wciąż nie brakuje też naukowców, którzy uważają, że kosmicznego niebezpieczeństwa powinniśmy zacząć wypatrywać na niebie znacznie wcześniej. Niektórzy z nich sądzą, że zagrożenie ze strony asteroidy Apophis jest olbrzymie."Apophis zbliży się do Ziemi na odległość 37 000 kilometrów 13 kwietnia 2036 roku. Tego dnia może nastąpić kolizja z naszą planetą" - uważa profesor Leonid Sokołow z uczelni w Petersburgu".Asteroida Apophis minęła w tym roku Ziemię w odległości 14,5 miliona kilometrów.(rc/ac/niewiarygodne.pl)