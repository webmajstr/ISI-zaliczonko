9-letnia dziewczynka błyskawicznie wraca do zdrowia po tym, jak lekarze usunęli jej połowę mózgu. Cameron Mott cierpiała na zapalenie mózgu Rasmussena, objawiające się m.in. częstymi atakami epilepsji. Jedyną szansą na powrót dziewczynki do względnie normalnego życia była ryzykowna operacja mózgu. Ciężka choroba mózgu rozwinęła się u niej, kiedy miała 3 lata. Bliscy Cameron z przerażeniem obserwowali jak choroba coraz bardziej wyniszcza jej młody organizm. Napady epilepsji stawały się coraz częstsze; z czasem jej rozwój umysłowy zaczął wyhamowywać, a na dodatek zaczęła mieć problemy z mówieniem. Kiedy było już naprawdę źle, lekarze dali do zrozumienia, że jest tylko jedna metoda, która może pozwolić wrócić Cameron do normalności. Ratunkiem miała być hemisferektomia, czyli resekcja jednej półkuli mózgowej.Rodzina dziewczynki zdając sobie sprawę z ewentualnych konsekwencji postanowiła zaryzykować. Istniało duże zagrożenie, że w wyniku usunięcia połowy mózgu, dziecko będzie częściowo sparaliżowane. Resekcja prawej półkuli mózgowej oznaczała, że zaraz po operacji porażona będzie kontrolowana przez tę część narządu lewa część ciała. Lekarze wiedzieli jednak, że u dzieci mózg bardzo szybko dostosowuje się do nowej sytuacji i funkcje kontrolowane dotąd przez jedną z półkul mogą szybko zostać przejęte przez drugą."To było przerażające, ponieważ nie jesteś w stanie sobie wyobrazić, co będzie z twoim dzieckiem po tak dramatycznej operacji mózgu." - powiedziała Shelly Mott - matka dziewczynki w programie wyemitowanym przez NBC. "Wydawało się, że to nie będzie już to samo dziecko."
Po operacji rodzina Cameron wiedziała jednak, że podjęta wcześniej decyzja była właściwa. - poinformował dziennik "Daily Mail". Zabieg przeprowadzony przez lekarzy z Uniwersytetu Johnsa Hopkinsa powiódł się, a zaledwie cztery tygodnie później dziewczynka opuściła szpital, wprawiając tym samym w osłupienie neurologów. Większość z nich była zaskoczona, że proces powrotu dziecka do zdrowia ma tak dynamiczny przebieg. Cameron już snuje plany na przyszłość. W trakcie jednego z wywiadów powiedziała z rozbrajającym uśmiechem, że w przyszłości pragnie zostać baleriną.Wiemy, że operacja usunięcia połowy mózgu jest "chlebem powszednim" dla dr. House'a, ale w rzeczywistości hemisferektomia nie jest codziennością w szpitalach.(rc)						