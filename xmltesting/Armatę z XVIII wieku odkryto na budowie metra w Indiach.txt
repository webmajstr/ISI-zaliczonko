Na terenie budowy metra w Bangalore w południowych Indiach odkryto armatę z XVIII wieku oraz kulę do niej, pochodzące z czasów panowania sułtana Tipu – informuje serwis internetowy Deccan Herald. 						 Podczas prac ziemnych prowadzonych w związku z budową linii metra w Bangalore, stolicy stanu Karnataka w południowej części Indii, odkryto na głębokości 4 metrów pod powierzchnia ziemi dużą armatę z żelaza oraz kulę armatnią. Archeolodzy wezwani na stanowisko ustalili, że armata o długości 3,6 metra została wykonana z żelaza i pochodzi z XVIII wieku, z okresu panowania Sułtana Tipu (1782-1799). Jak poinformował archeolog T. M. Keshava z Inspekcji Archeologicznej Indii, odkryta armata waży ponad tonę, wylot lufy stanowi 3/4 długości całej armaty, zaś waga kuli armatniej wynosi 10 kilogramów. 				
Znalezisko zostanie chemicznie oczyszczone, zakonserwowane i umieszczone prawdopodobnie w jednym z muzeów w Bangalore. Według naukowców, podczas budowy metra w Bangalore można spodziewać się kolejnych znalezisk archeologicznych, gdyż prace budowlane prowadzone są w starej części miasta, gdzie znajduje się letni pałac Sułtana Tipu, zajęty wraz z miastem przez Brytyjczyków w 1791 r. podczas trzeciej wojny z Królestwem Majsur. Sułtan Tipu, zwany też Tygrysem Majsur, był ostatnim władcą Królestwa Majsur istniejącego w okresie ok. 1565-1799 jako niezależne państwo na obszarze dzisiejszego stanu Karnataka. W okresie 1767-1799 r. Królestwo Majsur toczyło z Brytyjską Kompanią Wschodnioindyjską cztery wojny ze zmiennym szczęściem dla walczących stron. Czwarta wojna w latach 1798-1799 zakończyła się oblężeniem przez Brytyjczyków twierdzy Srirangapatna i śmiercią Tipu w czasie walki, a obszar Królestwa Majsur zostały włączony do Indii Brytyjskich. PAP/jot/ ula/dm						