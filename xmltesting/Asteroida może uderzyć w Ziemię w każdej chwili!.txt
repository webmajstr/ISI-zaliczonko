Świat znajduje się w niebezpieczeństwie - sugerują Rosjanie, którzy po raz kolejny wysyłają czytelny sygnał mieszkańcom całego globu, dając im do zrozumienia, że to właśnie Rosja może stanowić ostatnią deskę ratunku dla Ziemi. Tamtejsi eksperci przedstawili kolejną już wizję obrony Błękitnej Planety przed zagrożeniami z kosmosu.NASA ogłosiła właśnie, że odkryła dziesięciotysięczny obiekt, mieszczący się w kategorii NEO (skrót od Near-Earth objects - obiekty bliskie Ziemi), do której zaliczają się m.in. meteoroidy, komety i asteroidy. Przedstawiciele tej agencji zaznaczyli jednocześnie, że biorąc pod uwagę wszystkie obiekty, których orbita przechodzi w pobliżu Ziemi, można natknąć się na wiele powodów do niepokoju. Szacuje się bowiem, że liczba obiektów, które znajdują się nieopodal nas, a wciąż nie zostały odkryte, może wynosić nawet 100 tysięcy. Oznacza to, że istnieje duże prawdopodobieństwo, iż wcześniej czy później możemy mieć do czynienia z sytuacją podobną do tej, do jakiej kilka miesięcy temu doszło nad Czelabińskiem.W związku z istniejącym niebezpieczeństwem Rosja już po raz kolejny w ostatnich miesiącach zaakcentowała konieczność wypracowania planu przeciwdziałania zagrożeniom z kosmosu. Jeden z tamtejszych naukowców uznał, że najbardziej rozsądny wydaje się dziś koncept stworzenia tarczy antyasteroidowej. Sabit Saitgarajew, naukowiec z Państwowego Centrum Projektowania Rakiet w Miass, w obwodzie czelabińskim, zasugerował, że do tego celu świetnie mogłyby się nadać elementy starego radzieckiego systemu, w skład którego wchodziłyby pociski balistyczne R-36M, znane też jako SS-18 Satan. Ten pocisk dalekiego zasięgu wciąż znajduje się na wyposażeniu rosyjskiej armii."Rakiety nośne zbudowane na bazie międzykontynentalnych rakiet balistycznych Wojewoda (inna nazwa stosowana w odniesieniu do pocisków Satan - od red.), które wykorzystują typowe, płynne paliwo oparte na hydrazynie, są wprost skrojone do walki z odkrytymi nagle małymi, kosmicznymi obiektami" - powiedział Sabit Saitgarajew. "Mogą one pozostawać w gotowości do wystrzelenia przez dziesięć lat albo nawet dłużej. Wystarczy je tylko trochę doposażyć".Naukowiec zachwalając system oparty o rakiety SS-18 Satan, stwierdził, że w razie czego nastręcza on znacznie mniej kłopotów niż wykorzystywane podczas kosmicznych misji rakiety Sojuz czy Angara (rakiety nośne nowej generacji), które wymagają paliwa kriogenicznego i potrzebują pieczołowitych przygotowań przed każdym startem. W związku z tym, że okres przygotowawczy przed startem takiej rakiety może wynieść nawet kilkanaście dni, byłyby one bezużyteczne do pracy w ramach systemu antyasteroidowego, gdzie czas reakcji - gdyby zaszła konieczność natychmiastowej odpowiedzi - musi być ograniczony do minimum. Rakieta Satan mogłaby zaś zostać wystrzelona nawet w ciągu 10-20 minut po wykryciu niebezpieczeństwa - poinformowała agencja RIA Novosti.
Według naukowca, pociski R-36M mogłyby służyć do unicestwiania kosmicznych obiektów o średnicy do 100 metrów. Zbliżające się do Ziemi ciało niebieskie mogłoby zostać zniszczone nawet pięć, sześć godzin przed kolizją z Ziemią.Koncept przedstawiony przez Saitgarajewa to nie pierwszy pomysł zaprezentowany ostatnio przez Rosjan w kwestii zwalczania kosmicznego niebezpieczeństwa. Wcześniej w tym roku zaprezentowali oni założenia związane ze stworzeniem systemu bezpieczeństwa, w którym asteroidy zwalczane byłyby za pomocą asteroid. Zakłada bowiem stworzenie wokół Ziemi pasa, w którym umieszczone byłyby małe asteroidy. W przypadku, gdyby do Ziemi zaczął zbliżać się sporych rozmiarów kosmiczny obiekt, jedna z asteroid krążących wokół naszej planety zostałaby ustawiona w taki sposób, by znaleźć się na kursie kolizyjnym ze znacznie większym obiektem, zagrażającym naszemu bezpieczeństwu.(rc/ac/niewiarygodne.pl)						