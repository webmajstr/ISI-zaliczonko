Pamiętacie film "Rój", w którym zabójcze afrykańskie pszczoły terroryzowały Amerykanów? To co zobaczyć można było w tym katastroficznym widowisku, było do pewnego stopnia odzwierciedleniem rzeczywistości. Serwis "Fox News" poinformował, że 53-letni mężczyzna trafił do szpitala po tym jak został zaatakowany przez rój afrykańskich pszczół. Lokalne władze nie mają wątpliwości - to najgorszy atak pszczół, jaki miał miejsce w ciągu ostatnich 20 lat.Afrykańskie pszczoły poprzez swoją działalność przysporzyły sobie etykietę pszczół - zabójców. W 1956 r. afrykańskie pszczoły miodne zostały sprowadzone do Brazylii, gdzie pewien naukowiec chciał z ich pomocą stworzyć z Brazylii światowego potentata w produkcji miodu. Jednak przez nieuwagę jednego z pracowników, pszczoły wydostały się na wolność i zaczęły krzyżować się z lokalnymi gatunkami, a potem w błyskawicznym tempie rozprzestrzeniać na terenie Ameryki Południowej, a także w południowych rejonach Stanów Zjednoczonych. Owady te uchodzą za niezwykle agresywne, a ich atak może sprowokować najmniejsza błahostka. Ostatnia ofiara ataku pszczół -zabójców to 53-letni operator koparki, którego personaliów nie ujawniono. Mężczyzna niechcący naruszył gniazdo, w którym znajdowały się pszczoły i właśnie wtedy doszło do bezwzględnego ataku morderczych stworzeń. 53-latek został użądlony kilka tysięcy razy i w stanie ciężkim trafił do pobliskiego szpitala.
Rzecznik szpitala St. Rose Dominican Hospital-Siena poinformował, że ślady użądleń widoczne są na twarzy, szyi, ramionach i plecach. Pszczoły z ciała mężczyzny udało się usunąć dopiero wtedy, gdy na miejscu zdarzenia pojawili się strażacy, którzy musieli użyć wody, aby pozbyć się napastników.Podobny wypadek zdarzył się w 2000 r., kiedy 77-letnia kobieta z Las Vegas została także zaatakowana przez niebezpieczną odmianę afrykańskich pszczół. Amerykanka przeżyła, ale też liczba ukąszeń była mniejsza niż w przypadku 53-letniego mężczyzny. Mieszkanka Las Vegas została użądlona "tylko" 500 razy. Konfrontacji z pszczołami afrykańskimi nie przeżył koń z Pahrump, który został przez nie zaatakowany w 2003 r.Scott Allison - rzecznik straży pożarnej w hrabstwie Clark powiedział, że to najgorszy atak pszczół, jaki zdarzył się wokół Las Vegas w ciągu ostatnich 20 lat.