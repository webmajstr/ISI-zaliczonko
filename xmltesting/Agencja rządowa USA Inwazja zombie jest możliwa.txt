Czy zagrożenie ze strony istot identyfikowanych w popkulturze jako zombie jest realne? Wiele wskazuje na to, że tak. W innym wypadku CDC (działające w USA Centrum Zwalczania i Zapobiegania Chorób), nie ogłaszałoby planów działania na wypadek ataku krwiożerczych bestii. Agencja rządu federalnego Stanów Zjednoczonych wydała właśnie dyrektywy dotyczące postępowania, w razie inwazji żywych trupów.Amerykanie wciąż nie mogą wyjść ze zdziwienia po tym, jak na jednej z oficjalnych stron należących do CDC, pojawiły się bardzo dziwne instrukcje dla obywateli. Wytyczne te mają pomóc w sprawnej ucieczce i jak najszybszym zażegnaniu niebezpieczeństwa w momencie inwazji zombie.„Zaplanujcie swoją drogę ewakuacji. Kiedy zombie są głodne, nie ustaną dopóki nie zdobędą pożywienia (np. mózgu). Oznacza to, że musicie wyjechać z miasta szybko! Zaplanujcie wcześniej, gdzie pojedziecie i pomnóżcie drogi ucieczki, tak aby mięsożerców pozostawić bez szans! Wszystko to będzie przydatne także wtedy, gdy dojdzie do jakiegoś kataklizmu i będziecie musieli szybko udać się do schronu” – można przeczytać w komunikacie. Rzecznik CDC powiedział w jednym z wywiadów, że pomysł oryginalnej kampanii pojawił się w chwili, kiedy jeden ze specjalistów ds. komunikacji zwrócił uwagę, iż rozmaite komunikaty i ostrzeżenia dużo szybciej docierają do obywateli, kiedy pojawia się w nich słowo „zombie”. W ten sposób, ostrzeżenia na temat zagrożeń trafiają do większej liczby odbiorców, a tym samym podnoszą świadomość całego społeczeństwa.
Akcja o nazwie „Preparedness 101: Zombie Apocalypse” odbiła się szerokim echem w amerykańskich mediach. Dzięki temu Amerykanie już wiedzą, że w razie apokalipsy zombie - ale też w przypadku wystąpienia wielkich katastrof – zawsze należy mieć przy sobie zapas wody, jedzenia oraz podręczną apteczkę – poinformował dziennik „The Wall Street Journal”. Te same przybory, które znajdują się w apteczce pomogą – zdaniem specjalistów – zarówno w przypadku opatrywania powierzchownych ugryzień spowodowanych przez żywe trupy, jak i leczenia ran powstałych w czasie huraganu.Konwencja, w jakiej CDC przekazała ostatni komunikat, przypadła do gustu Amerykanom. „Cieszę się, że to zombie stały się tematem przewodnim, a nie wampiry” – powiedział jeden z zachwyconych mieszkańców USA. (rc)