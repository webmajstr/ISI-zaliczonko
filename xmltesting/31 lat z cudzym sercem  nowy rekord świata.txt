71-letni John McCafferty, któremu przeszczepiono serce w roku 1982 ustanowił nowy transplantologiczny rekord Guinnessa – informuje serwis „BBC News/Health”. Poprzedni rekordzista - Amerykanin Tony Huesman – zmarł w roku 2009. Miał 51 lat. Z przeszczepionym sercem żył 30 lat, 11 miesięcy i 11 dni.Operację ratującą życie Mc Cafferty'ego o przeprowadził 20 października 1982 w Harefield Hospital w Middlesex światowej sławy chirurg Sir Magdi Yacoub. Lekarze oceniali wówczas, że pacjent ma szansę przeżyć pięć lat.Przeszczep był konieczny, ponieważ u 39-letniego wówczas Johna rozpoznano kardiomiopatię rozstrzeniową – jedną z najczęstszych przyczyn niewydolności serca. Wskutek zbytniego ścieńczenia mięśnia sercowego serce ulega osłabieniu i powiększeniu, tracąc zdolność do skutecznego pompowania krwi.Sam rekordzista uważa, że jego przypadek daje nadzieję pacjentom oczekującym na przeszczep oraz tym, którym już przeszczepiono narządy. „Radzę zawsze z nadzieją patrzeć w przyszłość, mieć pozytywne nastawienie – i oczywiście postępować zgodnie z zaleceniami lekarzy” – powiedział BBC.Pierwszą w historii udaną operację przeszczepu serca przeprowadził w roku 1967 w Republice Południowej Afryki prof. Christiaan Neethling Barnard wraz z zespołem 30 lekarzy ze szpitala Groote Schuur w Kapsztadzie. Jego pacjent – 54-letni Louis Washkansky – przeżył z przeszczepionym sercem tylko 18 dni.W Polsce najdłużej żyjącym pacjentem z przeszczepionym sercem jest 83 –letni Tadeusz Żytkiewicz. W roku 1986 prof. Zbigniew Religa podjął decyzję o przeszczepie, mimo że pacjent miał już 61 lat i zabieg wydawał się mieć niewielkie szanse powodzenia. PAP/pmw/ ula/ 				