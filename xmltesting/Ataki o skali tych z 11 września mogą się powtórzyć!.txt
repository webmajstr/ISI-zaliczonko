Międzynarodowy zespół statystyków ocenia szanse powtórzenia się w ciągu najbliższych 10 lat ataku terrorystycznego o skali ataku z 11 września 2001 na 50 proc. Prawdopodobieństwo to może jednak spaść lub wzrosnąć – poinformował portal i blog naukowy ArXiv.Międzynarodowy zespół matematyków i statystyków ze szwajcarskiej Eidgenoessische Technische Hochschule Zuerich i Santa Fe Institute w New Mexico pod kierownictwem prof. Ryana Woodwarda i prof. Aarona Clauseta, stosując systemy modelowania zjawisk oraz analizę rozproszoną, obliczył prawdopodobieństwo poważnego ataku terrorystycznego. Jako poważny atak rozumiany jest atak na skalę serii zamachów z 11 września 2001 roku w USA. Liczba ofiar w tym ataku była bowiem sześciokrotnie wyższa niż w drugim co do wielkości akcie terroru z 1968 roku.Naukowcy zadali sobie w związku z tym pytanie „czy wobec liczby ofiar i rzadkości występowania, takie ataki należy uznać za statystycznie nieprawdopodobne”. Biorąc pod uwagę miejsca o dużej koncentracji potencjalnych ofiar – stadiony sportowe w czasie wielkich imprez, mieszczące do 50.000 osób czy kompleksy budynków korporacyjnych bądź rządowych – nie są nieprawdopodobne ataki z większą nawet liczba ofiar.Jednak zespół Woodwarda i Clauseta postanowił zbadać, jakie jest prawdopodobieństwo ataku o skali ofiar porównywalnej z wydarzeniami 11 września 2001 lub większej, zwłaszcza, że wobec znanego zagrożenia, rządy wielu krajów uruchomiły środki zabezpieczenia imprez masowych, aby zredukować do zera możliwość ataku terrorystycznego.Badacze użyli bazy danych zawierającej informacje o 13.000 udanych atakach terrorystycznych, jakie nastąpiły miedzy 1969 a 2007 rokiem. Następnie dokonali na ich podstawie trzech estymacji, bazujących na trzech możliwych dystrybucjach: rozkładzie normalnym, prawie potęgowym i dystrybucji z rozszerzoną eksponentą.
W zależności od typu estymacji procentowe szanse ataku z 11 września 2001 wynosiły w ciągu ostatnich 40 lat od 11 proc. do 35 proc., co oznacza iż atak taki nie był statystycznie nieprawdopodobny i wzorzec działań terrorystów do niego prowadził.Naukowcy postanowili więc sprawdzić, jakie jest prawdopodobieństwo powtórzenia się ataków takiej samej wielkości w czasie następnych 10 lat. Zespół Woodwarda i Clauseta założył, że mediana roczna pozostanie taka sam jak dotąd, wynosząc 2000 ataków na rok. Prawdopodobieństwo wyliczono według takich samych trzech estymacji, jak w przypadku wcześniejszego pomiaru. Wyniosło ono od 20 proc. do 50 proc. Według estymacji z zastosowaniem prawa potęgowego, która w poprzednim wyliczeniu dała wynik najbardziej zbliżony do rzeczywistości, prawdopodobieństwo powtórzenia się w ciągu następnych 10 lat ataku na skalę 11 września wynosi 50 proc.Statystycy zauważają jednak, że mogą się zmienić warunki wyjściowe m.in. ilość ataków w Zachodniej Europie i USA zależy od sytuacji w Iraku i Afganistanie. Im większa stabilność w tych krajach, tym mniejsza szansa aktu terrorystycznego na wielką skalę w krajach Europy lub Stanach Zjednoczonych. W tym przypadku, jak wskazują obliczenia, prawdopodobieństwo dużego ataku spada do poziomu 5-20 proc. Z kolei ilość ataków może także wzrosnąć, z powodu np. rosnących cen żywności, co znowu przełoży się na większe ryzyko dla USA i krajów UE. W tym przypadku ryzyko takiego ataku, o większej nawet ilości ofiar niż 11 września 2001 może wzrosnąć nawet do 95 proc.PAP/ mmej/ tot/						