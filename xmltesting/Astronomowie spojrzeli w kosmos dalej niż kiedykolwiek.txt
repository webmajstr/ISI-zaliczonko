O dostrzeżeniu śladów najdalszego jak dotąd obiektu w kosmosie poinformowali we wtorek astronomowie z Europejskiego Obserwatorium Południowego (ESO) w Garching koło Monachium.Był to, jak pisze agencja dpa, "słaby błysk promieniowania gamma" - ślad eksplozji najstarszego i najbardziej odległego obiektu w kosmosie, jaki kiedykolwiek zaobserwowano.Do eksplozji doszło w odległości ponad 13 miliardów lat świetlnych od Ziemi, zaledwie 600 milionów lat po Wielkim Wybuchu. 10-sekundowe zjawisko wykrył satelita NASA w gwiazdozbiorze Lwa. Wielu astronomów obserwowało też ten "kosmiczny spektakl" z teleskopów na Ziemi.Dla astronomów takie odległe eksplozje w kosmosie są okazją do badań nad pierwszymi gwiazdami.Europejskie Obserwatorium Południowe jest organizacją międzyrządową, utworzoną w 1962 roku w celu wspólnego prowadzenia badań astronomicznych. 