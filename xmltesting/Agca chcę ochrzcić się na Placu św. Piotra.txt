Wykonawca zamachu na Jana Pawła II, Turek Mehmet Ali Agca powiedział włoskiemu dziennikowi "La Repubblica", że chce się ochrzcić na Placu świętego Piotra, tam, gdzie 13 maja 1981 roku oddał strzały do polskiego papieża.W wywiadzie opublikowanym w przypadającą w środę 28. rocznicę zamachu, przebywający w więzieniu w Turcji Agca zadeklarował, że pragnie zamieszkać w Fatimie w Portugalii.Przypomniał, że strzały oddane przez niego do Jana Pawła II interpretuje się jako realizację "trzeciej tajemnicy fatimskiej".Turecki zamachowiec, zapytany o to, kiedy zdecyduje się przedstawić prawdę o tym, kto "dał mu broń do ręki", odparł: "teraz nie. Nie mogę ani nie chcę nic powiedzieć".Ujawnił, że wysłał do Rzymu swego adwokata, gdyż - jak wyjaśnił - starał się o kontakty z "kierownictwem Kurii" Rzymskiej.
"Wiele zastanawiałem się. To długa podróż wewnętrzna. Chciałbym zbliżyć się do religii katolickiej" - oznajmił Agca."I chciałbym, kiedy będę już wolny, ochrzcić się. Byłbym zadowolony, gdyby to się stało przed mediami z całego świata, na Placu świętego Piotra. W miejscu, gdzie ugodziłem papieża Wojtyłę" - oświadczył.To był człowiek "budzący w XXI wieku największy szacunek, i o wielkim sercu"- powiedział Agca o Janie Pawle II. I dodał: "chciałbym oddać mu hołd przy jego grobie". 