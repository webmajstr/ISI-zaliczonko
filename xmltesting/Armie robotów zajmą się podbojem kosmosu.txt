Wciąż nie znamy odpowiedzi na pytania nurtujące ludzi od wieków. Czy poza Ziemią istnieje gdzieś we wszechświecie inna wysokorozwinięta cywilizacja? Czy gdzieś jeszcze istnieje inteligentne życie? W odpowiedzi na te pytania mają pomóc najnowsze rozwiązania technologiczne. Wolfgang Fink - naukowiec z California Institute of Technology twierdzi, że już wkrótce powstaną armie robotów, które mają nas wyręczyć w dalszym zgłębianiu tajemnic kosmosu.Zdaniem badacza to sztab kilkudziesięciu maszyn zająć się ma dalszym poszukiwaniem życia w miejscach, gdzie ludzka noga jeszcze długo nie postanie. Zespół wyspecjalizowanych robotów będzie samowystarczalny. Oznacza to m.in., że nie będzie kontrolowany z Ziemi. Roboty, które powstaną będą sterować sobą nawzajem. Dziennik "The Daily Telegraph" poinformował, że prof. Fink pracuje obecnie wraz ze sztabem ludzi nad nowatorskim oprogramowaniem. Pozwoli ono na to, by zespół niedrogich robotów "samodzielnie" przeprowadzał różne operacje w wielu miejscach jednocześnie. Podczas kolejnych misji roboty będą działać na własną rękę i we własnym zakresie rozwiązywać wszelkie napotkane problemy.
"W przyszłości liczne roboty zasiądą w kokpicie orbitera, a sterowce-roboty będą rejestrować widok powierzchni planety z lotu ptaka, a następnie wysyłać informacje na dół do zespołów pojazdów kołowych (...)" - powiedział Wolfgang Fink. "Zmierzamy w kierunku tworzeniu robotów, które będą dowodzić innymi robotami."Naukowiec snuje wizję, zgodnie z którą pewnego dnia w kosmosie znajdować się będą całe armie robotów wyręczające człowieka w eksploracji kosmosu. Do tego samodzielnie będą potrafiły dostosowywać się do każdej sytuacji i radzić sobie w każdych warunkach bez ingerencji człowieka.Zdaniem Finka już wkrótce w odległe miejsca będzie można wysyłać zespoły robotów, w których każdy będzie miał określone zadanie. W załodze znajdą się egzemplarze, które będą potrafiły pływać oraz roboty kołowe. Nad powierzchnią odległych światów unosić się zaś będą "inteligentne" sterowce i satelity, które zarządzać będą misją. (rc)						