Specjaliści z NASA dokonali niezwykle ciekawej obserwacji, która stanowi sygnał ostrzegawczy dla ludzi. Sęk w tym, że za pośrednictwem doraźnych kroków niewiele można już zdziałać. Z analiz naukowców z amerykańskiej agencji wynika, że w tej chwili na Ziemi zachodzą dwa przeciwstawne wobec siebie procesy - z jednej strony można zauważyć rozszerzanie się powierzchni Antarktyki; z drugiej - gwałtowne kurczenie się Arktyki. Problem polega na tym, że drugie ze zjawisk postępuje znacznie bardziej gwałtownie niż pierwsze.Naukowcy z Amerykańskiej Agencji Kosmicznej nie mają już wątpliwości. Przypatrując się sytuacji, jaka miała miejsce pomiędzy 1978 a 2010 r., można stwierdzić, że przez cały ten okres zachodził proces rozszerzania się powierzchni Antarktyki. Na podstawie wnikliwej analizy badacze udowodnili, że w tym przedziale czasowym każdego roku następował jej wzrost o ok. 17 kilometrów kwadratowych. Czy oznacza to, że informacje o topnieniu lodowców i efekcie cieplarnianym można włożyć między bajki? Zdaniem naukowców, nie. W tym samym czasie, kiedy obserwowano rozrastanie się Antarktyki, zachodził bowiem też proces kurczenia się Arktyki. Jego skala jest znacznie bardziej dotkliwa."Nastąpił ogólny wzrost warstwy lądu na Antarktyce, co jest całkowitym przeciwieństwem tego, co dzieje się na Arktyce" - powiedziała Claire Parkinson z NASA's Goddard Center, która koordynowała prace badawcze. "Pogoda zmienia się nierównomiernie. Ziemia jest olbrzymia i oczekiwania z pewnością byłyby inne, gdyby nie zmiany w różnych zakątkach świata".Przedstawiciele zespołu badawczego, odpowiedzialnego za ostatnie ekspertyzy, dali do zrozumienia, że obecny stan rzeczy nie może napawać optymizmem. Zwłaszcza, jeśli przyjrzeć się sytuacji w rejonie bieguna północnego. Ustalono, że we wrześniu bieżącego roku powierzchnia lodowa wynosiła o 3,4 miliona kilometrów kwadratowych mniej niż średnia wyliczona dla lat 1978-2000. Pod względem terytorialnym ubytek ten jest porównywalny z podwójną powierzchnią Alaski - poinformował serwis pravda.ru.Zanik części lodu w tej części świata występował do tej pory cyklicznie. Naukowcy, monitorując sytuację, od lat obserwowali, jak powierzchnia Arktyki w porze letniej ulegała stopnieniu, by "odbudować się" w okresie zimowym. Już wcześniej Tim Lenton z University of Exeter, który od 1979 r. prowadzi obserwacje tego regionu świata, dzień w dzień zbierając dane, stwierdził, że od 2007 r. sytuacja uległa znacznemu pogorszeniu. Różnica pomiędzy pokrywą lodową w porze zimowej i letniej stała się mniej okazała. W tej chwili obszar zmarzliny, już po odtworzeniu, jest o ok. 1 milion kilometrów kwadratowych mniejszy, niż to miało miejsce jeszcze kilka lat temu.
Szacuje się, że w ciągu ostatnich 30 lat znaczna część pokrywy lodowej zniknęła w sposób nieodwracalny. "System osiągnął punkt krytyczny" - wyznał przed kilkoma miesiącami Tim Lenton, którego wnioski potwierdzili teraz badacze z amerykańskiej agencji.Niepokojące informacje specjalistów z NASA zbiegły się w czasie z rewelacjami naukowców z U.S. Geological Survey. Ogłosili oni, że pod obszarem wiecznej zmarzliny, której grozi zanik, znajduje się ok. 850 miliardów ton związków azotu i węgla, które w niedalekiej przyszłości mogą przedostać się do atmosfery, powodując podwojenie się dotychczasowych wskaźników i wzmagając konsekwencje efektu cieplarnianego.(rc/ac)						