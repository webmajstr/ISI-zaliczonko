Mogłoby się wydawać, że celebracja świąt Bożego Narodzenia to przywilej ludzi wierzących w Boga, którzy poprzez specjalną świąteczną oprawę chcą uczcić narodziny Chrystusa. Przypuszczenie to jest jednak całkowicie mylne. Wielu ateistów, często także tych zaciekle negujących istnienie Boga, chętnie eksploatuje bożonarodzeniowe zwyczaje, część z nich przenosząc do przydomowego ogniska. Richard Dawkins - słynący ze swoich radykalnych poglądów nt. wiary w Boga, podczas jednej z audycji radiowych, przyznał się, że w Boże Narodzenie chętnie śpiewa kolędy. Dziennik "Daily Mail" wspomniał, że Dawkins z przyjemnością przyjmuje także zaproszenia na świąteczne imprezy.Najbardziej znany ateista świata, wprawił wielu radiosłuchaczy w osłupienie, kiedy z lubością opowiadał o bożonarodzeniowych tradycjach, od lat kultywowanych w jego domu. Dawkins wraz z bliskimi uwielbia np. świąteczne piosenki. I nie chodzi tu bynajmniej o ten najlżejszy repertuar, traktujący o reniferze Rudolfie czy dzwoniących dzwonkach sań, ale o klasyczne kolędy. "Większość klasycznych kolęd wprost uwielbiam. Nie znoszę "Jingle Bells" i "Rudolfa". Ktoś mógłby pomyśleć, że to dlatego, iż jestem pobożny i nie cierpię tych piosenek, które nie wzmiankują o religii. Ale ja zwyczajnie uważam, że mają one okropną linię melodyczną i jeszcze gorsze słowa. Preferuję tradycyjne kolędy i pastorałki." - powiedział w trakcie audycji profesor Dawkins.Naukowiec, który poza okresem świąt Bożego Narodzenia wspiera inicjatywy kwestionujące istnienie Boga, w tym wyjątkowym czasie pielęgnuje także inne świąteczne ceremoniały. Profesor Uniwersytetu Oksfordzkiego, zgodnie z tradycją przekazuje bliskim i znajomym życzenia "Wesołych świąt" oraz wręcza świąteczne upominki. W programie nie może także zabraknąć uroczystego obiadu, który corocznie przygotowuje jego siostra, a który stanowi pretekst do spotkania z najbliższymi.
W trakcie wywiadu udzielonego w rozgłośni radiowej, profesor przyznał, że porzucił już zwyczaj zdobienia choinki. Dawkins zrezygnował z ubierania świątecznego drzewka w chwili, kiedy jego córka wydoroślała. Uczony podkreślił także z całą stanowczością, że innym świątecznym rytuałem, którego nie praktykuje, jest wizytowanie w tym czasie kościołów.Z niecierpliwością czekamy teraz na święta wielkanocne. W pełnym skupieniu wsłuchiwać się będziemy w eter, by dowiedzieć się, czy któryś z obrządków towarzyszących tym świętom zagościł pod strzechą profesora. 